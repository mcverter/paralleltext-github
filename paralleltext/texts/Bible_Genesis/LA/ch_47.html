
<!DOCTYPE html> 
<html lang=”LA”>
  <head>
    <title> Bible Genesis :  Chapter 47 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Ingressus ergo Ioseph nun tiavit pharaoni dicens: “ Pater meus et     fratres, oves eorum et armenta et cuncta, quae possident, venerunt     de terra Chanaan; et ecce consistunt in terra Gessen ”.  </p>
<p class="bodytextLA" id="2">2. Ex omnibus fratribus suis quinque viros statuit coram rege,  </p>
<p class="bodytextLA" id="3">3. quos ille interrogavit: “ Quid habetis operis? ”. Responderunt: “     Pastores ovium sumus servi tui et nos et patres nostri ”.  </p>
<p class="bodytextLA" id="4">4. Dixeruntque ad pharaonem: “ Ad peregrinandum in terra venimus,     quoniam non est herba gregibus servorum tuorum, ingravescente fame,     in terra Chanaan petimusque, ut esse nos iubeas servos tuos in terra     Gessen ”.  </p>
<p class="bodytextLA" id="5">5. Dixit itaque rex ad Ioseph: “ Pater tuus et fratres tui venerunt ad te.  </p>
<p class="bodytextLA" id="6">6. Terra Aegypti in conspectu tuo est; in optimo loco fac eos habitare     et trade eis terram Gessen. Quod si nosti in eis esse viros     industrios, constitue illos magistros pecorum meorum ”.  </p>
<p class="bodytextLA" id="7">7. Post haec introduxit Ioseph patrem suum ad regem et statuit eum     coram eo, qui benedicens illi  </p>
<p class="bodytextLA" id="8">8. et interrogatus ab eo: “ Quot sunt dies annorum vitae tuae? ”,  </p>
<p class="bodytextLA" id="9">9. respondit: “ Dies peregrinationis meae centum triginta annorum sunt,     parvi et mali; et non pervenerunt usque ad dies patrum meorum,     quibus peregrinati sunt ”.</p>
<p class="bodytextLA" id="10">10. Et benedicto rege, egressus est foras.</p>
<p class="bodytextLA" id="11">11. Ioseph vero patri et fratribus suis dedit possessionem in Aegypto in     optimo terrae loco, in terra Ramesses, ut praeceperat pharao;</p>
<p class="bodytextLA" id="12">12. et alebat eos omnemque domum patris sui praebens cibaria singulis.</p>
<p class="bodytextLA" id="13">13. In tota terra panis deerat, et oppresserat fames terram valde,     defecitque terra Aegypti et terra Chanaan prae fame.</p>
<p class="bodytextLA" id="14">14. E quibus omnem pecuniam congregavit pro venditione frumenti et     intulit eam in aerarium regis.</p>
<p class="bodytextLA" id="15">15. Cumque defecisset emptoribus pretium, venit cuncta Aegyptus ad     Ioseph dicens: “ Da nobis panes! Quare morimur coram te, deficiente     pecunia? ”.</p>
<p class="bodytextLA" id="16">16. Quibus ille respondit: “ Adducite pecora vestra, et dabo vobis pro     eis cibos, si pretium non habetis ”.</p>
<p class="bodytextLA" id="17">17. Quae cum adduxissent, dedit eis alimenta pro equis et ovibus et     bobus et asinis; sustentavitque eos illo anno pro commutatione pecorum.</p>
<p class="bodytextLA" id="18">18. Venerunt quoque anno secundo et dixerunt ei: “ Non celamus dominum     nostrum quod, deficiente pecunia, pecora transierunt ad dominum     nostrum; nec clam te est quod absque corporibus et terra nihil habeamus.</p>
<p class="bodytextLA" id="19">19. Cur ergo moriemur, te vidente, et nos et terra nostra? Eme nos et     terram nostram in servitutem regiam et praebe semina, ne, pereunte     cultore, redigatur terra in solitudinem ”.</p>
<p class="bodytextLA" id="20">20. Emit igitur Ioseph omnem terram Aegypti, vendentibus singulis     possessiones suas prae magnitudine famis. Subiecitque eam pharaoni</p>
<p class="bodytextLA" id="21">21. et cunctos populos eius redegit ei in servitutem, a novissimis     terminis Aegypti usque ad extremos fines eius.</p>
<p class="bodytextLA" id="22">22. Terram autem sacerdotum non emit, qui cibariis a rege statutis     fruebantur, et idcirco non sunt compulsi vendere possessiones suas.</p>
<p class="bodytextLA" id="23">23. Dixit ergo Ioseph ad populos: “ En, ut cernitis, et vos et terram     vestram pharao possidet; accipite semina et serite agros,</p>
<p class="bodytextLA" id="24">24. ut fruges habere possitis. Quintam partem regi dabitis; quattuor     reliquas permitto vobis in sementem et in cibum familiis et liberis     vestris ”.</p>
<p class="bodytextLA" id="25">25. Qui responderunt: “ Tu salvasti nos! Respiciat nos tantum dominus     noster, et laeti serviemus regi ”.</p>
<p class="bodytextLA" id="26">26. Ex eo tempore usque in praesentem diem in universa terra Aegypti     regibus quinta pars solvitur; et factum est a Ioseph in legem absque     terra sacerdotali, quae libera ab hac condicione est.</p>
<p class="bodytextLA" id="27">27. Habitavit ergo Israel in Aegypto, id est in terra Gessen, et     possedit eam; auctusque est et multiplicatus nimis.</p>
<p class="bodytextLA" id="28">28. Et vixit Iacob in terra Aegypti decem et septem annis; factique sunt     omnes dies vitae illius centum quadraginta septem annorum.</p>
<p class="bodytextLA" id="29">29. Cumque appropinquare cerneret diem mortis suae, vocavit filium suum     Ioseph et dixit ad eum: “ Si inveni gratiam in conspectu tuo, pone     manum tuam sub femore meo et facies mihi misericordiam et veritatem,     ut non sepelias me in Aegypto,</p>
<p class="bodytextLA" id="30">30. sed dormiam cum patribus meis, et auferas me de terra hac condasque     in sepulcro maiorum meorum ”. Cui respondit Ioseph: “ Ego faciam,     quod iussisti ”.</p>
<p class="bodytextLA" id="31">31. Et ille: “ Iura ergo, inquit, mihi! ”. Quo iurante, adoravit Israel     conversus ad lectuli caput.</p>

</body>
</html>