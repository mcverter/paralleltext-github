
<!DOCTYPE html> 
<html lang=”LA”>
  <head>
    <title> Bible Genesis :  Chapter 27 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Senuit autem Isaac, et caligaverunt oculi eius, et videre non     poterat. Vocavitque Esau filium suum maiorem et dixit ei: “ Fili mi     ”. Qui respondit: “ Adsum ”.  </p>
<p class="bodytextLA" id="2">2. Cui pater: “ Vides, inquit, quod senuerim et ignorem diem mortis meae;  </p>
<p class="bodytextLA" id="3">3. sume arma tua, pharetram et arcum, et egredere in agrum. Cumque     venatu aliquid apprehenderis,  </p>
<p class="bodytextLA" id="4">4. fac mihi inde pulmentum, sicut velle me nosti, et affer, ut comedam;     et benedicat tibi anima mea, antequam moriar ”.  </p>
<p class="bodytextLA" id="5">5. Rebecca autem audierat Isaac loquentem cum Esau filio suo. Esau ergo     abiit in agrum, ut venationem caperet et offerret eam.  </p>
<p class="bodytextLA" id="6">6. Rebecca autem dixit filio suo Iacob: “ Ecce, audivi patrem tuum     loquentem cum Esau fratre tuo et dicentem ei:  </p>
<p class="bodytextLA" id="7">7. "Affer mihi venationem tuam et fac cibos, ut comedam et benedicam     tibi coram Domino, antequam moriar".  </p>
<p class="bodytextLA" id="8">8. Nunc ergo, fili mi, audi vocem meam in eo, quod praecipio tibi.  </p>
<p class="bodytextLA" id="9">9. Pergens ad gregem affer mihi duos haedos optimos, ut faciam ex eis     escas patri tuo, quibus libenter vescitur.</p>
<p class="bodytextLA" id="10">10. Quas cum intuleris patri tuo, et comederit, benedicat tibi,     priusquam moriatur ”.</p>
<p class="bodytextLA" id="11">11. Cui ille respondit: “ Nosti quod Esau frater meus homo pilosus sit,     et ego lenis.</p>
<p class="bodytextLA" id="12">12. Si attrectaverit me pater meus et senserit, timeo, ne putet me sibi     voluisse illudere; et inducam super me maledictionem pro benedictione”.</p>
<p class="bodytextLA" id="13">13. Ad quem mater: “ In me sit, ait, ista maledictio, fili mi; tantum     audi vocem meam et perge afferque, quae dixi ”.</p>
<p class="bodytextLA" id="14">14. Abiit et attulit deditque matri. Paravit illa cibos, sicut noverat     velle patrem illius.</p>
<p class="bodytextLA" id="15">15. Et vestibus Esau valde bonis, quas apud se habebat domi, induit eum</p>
<p class="bodytextLA" id="16">16. pelliculasque haedorum circumdedit manibus et colli nuda protexit;</p>
<p class="bodytextLA" id="17">17. dedit pulmentum optimum et panes, quos coxerat, in manus filii sui     Iacob.</p>
<p class="bodytextLA" id="18">18. Qui ingressus ad patrem suum dixit: “ Pater mi ”. At ille respondit:     “ Audio. Quis es tu, fili mi? ”.</p>
<p class="bodytextLA" id="19">19. Dixitque Iacob ad patrem suum: “ Ego sum Esau primogenitus tuus.     Feci sicut praecepisti mihi; surge, sede et comede de venatione mea,     ut benedicat mihi anima tua ”.</p>
<p class="bodytextLA" id="20">20. Rursum Isaac ad filium suum: “ Quomodo, inquit, tam cito invenire     potuisti, fili mi? ”. Qui respondit: “ Voluntas Domini Dei tui fuit,     ut occurreret mihi ”.</p>
<p class="bodytextLA" id="21">21. Dixitque Isaac ad Iacob: “ Accede huc, ut tangam te, fili mi, et     probem, utrum tu sis filius meus Esau an non ”.</p>
<p class="bodytextLA" id="22">22. Accessit ille ad patrem, et, palpato eo, dixit Isaac: “ Vox quidem,     vox Iacob est, sed manus, manus sunt Esau ”.</p>
<p class="bodytextLA" id="23">23. Et non cognovit eum, quia pilosae manus similitudinem maioris     expresserant. Benedixit ergo illi.</p>
<p class="bodytextLA" id="24">24. Ait: “ Tu es filius meus Esau? ”. Respondit: “ Ego sum ”.</p>
<p class="bodytextLA" id="25">25. At ille: “ Affer, inquit, mihi, et comedam de venatione tua, fili     mi, ut benedicat tibi anima mea ”. Quos cum oblatos comedisset,     obtulit ei etiam vinum. Quo hausto,</p>
<p class="bodytextLA" id="26">26. dixit ad eum Isaac pater eius: “ Accede ad me et da mihi osculum,     fili mi ”.</p>
<p class="bodytextLA" id="27">27. Accessit et osculatus est eum. Statimque, ut sensit vestimentorum     illius fragrantiam, benedicens illi ait: “ Ecce odor filii mei sicut     odor agri pleni, cui benedixit Dominus.</p>
<p class="bodytextLA" id="28">28. Det tibi Deus de rore caeli et de pinguedine terrae et abundantiam     frumenti et vini.</p>
<p class="bodytextLA" id="29">29. Et serviant tibi populi, et adorent te nationes; esto dominus     fratrum tuorum, et incurventur ante te filii matris tuae. Qui     maledixerit tibi, sit maledictus; et, qui benedixerit tibi, sit     benedictus! ”.</p>
<p class="bodytextLA" id="30">30. Vix Isaac benedictionem Iacob finierat, et Iacob egressus erat a     patre suo Isaac, venit Esau frater eius</p>
<p class="bodytextLA" id="31">31. coctosque de venatione cibos intulit patri dicens: “ Surge, pater     mi, et comede de venatione filii tui, ut benedicat mihi anima tua ”.</p>
<p class="bodytextLA" id="32">32. Dixitque illi Isaac pater eius: “ Quis enim es tu? ”. Qui respondit:     “ Ego sum filius tuus primogenitus Esau ”.</p>
<p class="bodytextLA" id="33">33. Expavit Isaac stupore vehementi ultra modum et ait: “ Quis igitur     ille est, qui dudum captam venationem attulit mihi, et comedi ex     omnibus, priusquam tu venires? Benedixique ei, et erit benedictus! ”.</p>
<p class="bodytextLA" id="34">34. Auditis Esau sermonibus patris, irrugiit clamore magno et amaro     ultra modum et ait patri suo: “ Benedic etiam mihi, pater mi! ”.</p>
<p class="bodytextLA" id="35">35. Qui ait: “ Venit germanus tuus fraudulenter et accepit benedictionem     tuam ”.</p>
<p class="bodytextLA" id="36">36. At ille subiunxit: “ Iuste vocatum est nomen eius Iacob;     supplantavit enim me en altera vice: primogenita mea ante tulit et     nunc secundo surripuit benedictionem meam ”. Rursumque ait: “     Numquid non reservasti mihi benedictionem? ”.</p>
<p class="bodytextLA" id="37">37. Respondit Isaac: “ Ecce, dominum tuum illum constitui et omnes     fratres eius servituti illius subiugavi; frumento et vino stabilivi     eum. Et tibi post haec, fili mi, ultra quid faciam? ”.</p>
<p class="bodytextLA" id="38">38. Dixitque Esau ad patrem suum: “ Num unam tantum benedictionem habes,     pater mi? Mihi quoque obsecro, ut benedicas! ”. Cumque eiulatu magno     fleret,</p>
<p class="bodytextLA" id="39">39. motus Isaac dixit ad eum: “ Ecce, procul a pinguedine terrae erit     habitatio tua et procul a rore caeli desuper.</p>
<p class="bodytextLA" id="40">40. De gladio tuo vives et fratri tuo servies. Tempusque veniet, cum     excutias et solvas iugum eius de cervicibus tuis ”.</p>
<p class="bodytextLA" id="41">41. Oderat ergo Esau Iacob pro benedictione, qua benedixerat ei pater,     dixitque in corde suo: “ Appropinquabunt dies luctus patris mei, et     occidam Iacob fratrem meum ”.</p>
<p class="bodytextLA" id="42">42. Nuntiata sunt Rebeccae verba Esau filii eius maioris, quae mittens     et vocans Iacob filium suum minorem dixit ad eum: “ Ecce, Esau     frater tuus minatur, ut occidat te.</p>
<p class="bodytextLA" id="43">43. Nunc ergo, fili mi, audi vocem meam et consurgens fuge ad Laban     fratrem meum in Charran;</p>
<p class="bodytextLA" id="44">44. habitabisque cum eo dies paucos, donec requiescat furor fratris tui,</p>
<p class="bodytextLA" id="45">45. et cesset indignatio eius, obliviscaturque eorum, quae fecisti in     eum. Postea mittam et adducam te inde huc. Cur utroque orbabor filio     in uno die? ”.</p>
<p class="bodytextLA" id="46">46. Dixit quoque Rebecca ad Isaac: “ Taedet me vitae meae propter filias     Heth; si acceperit Iacob uxorem de filiabus Heth sicut istis de     filiabus terrae, nolo vivere ”.</p>

</body>
</html>