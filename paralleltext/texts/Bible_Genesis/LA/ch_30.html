
<!DOCTYPE html> 
<html lang=”LA”>
  <head>
    <title> Bible Genesis :  Chapter 30 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Cernens autem Rachel quod infecunda esset, invidit sorori et ait     marito suo: “ Da mihi liberos, alioquin moriar ”.  </p>
<p class="bodytextLA" id="2">2. Cui iratus respondit Iacob: “ Num pro Deo ego sum, qui privavit te     fructu ventris? ”.  </p>
<p class="bodytextLA" id="3">3. At illa: “ Ecce, inquit, famula mea Bilha; ingredere ad illam, ut     pariat super genua mea, et habeam ex illa et ego filios ”.  </p>
<p class="bodytextLA" id="4">4. Deditque illi Bilham famulam suam in coniugium. Quae,  </p>
<p class="bodytextLA" id="5">5. ingresso ad se Iacob, concepit et peperit filium.  </p>
<p class="bodytextLA" id="6">6. Dixitque Rachel: “ Iudicavit mihi Deus et exaudivit vocem quoque     meam dans mihi filium ”; et idcirco appellavit nomen illius Dan.  </p>
<p class="bodytextLA" id="7">7. Rursumque Bilha famula Rachel concepit et peperit Iacob alterum     filium, et  </p>
<p class="bodytextLA" id="8">8. ait Rachel: “ Certamina Dei certavi cum sorore mea et invalui ”;     vocavitque eum Nephthali.  </p>
<p class="bodytextLA" id="9">9. Sentiens Lia quod parere desisset, sumpsit Zelpham ancillam suam et     tradidit eam Iacob in uxorem.</p>
<p class="bodytextLA" id="10">10. Quae peperit Iacob filium.</p>
<p class="bodytextLA" id="11">11. Dixitque Lia: “ Feliciter! ”; et idcirco vocavit nomen eius Gad.</p>
<p class="bodytextLA" id="12">12. Peperit quoque Zelpha ancilla Liae Iacob alterum filium.</p>
<p class="bodytextLA" id="13">13. Dixitque Lia: “ Pro beatitudine mea! Beatam quippe me dicent     mulieres ”; propterea appellavit eum Aser.</p>
<p class="bodytextLA" id="14">14. Egressus autem Ruben tempore messis triticeae, repperit in agro     mandragoras, quas Liae matri suae detulit. Dixitque Rachel: “ Da     mihi partem de mandragoris filii tui ”.</p>
<p class="bodytextLA" id="15">15. Illa respondit: “ Parumne tibi videtur, quod praeripueris maritum     mihi, ut etiam mandragoras filii mei auferas? ”. Ait Rachel: “     Dormiat ergo tecum hac nocte pro mandragoris filii tui ”.</p>
<p class="bodytextLA" id="16">16. Redeuntique ad vesperam Iacob de agro egressa est in occursum eius     Lia et: “ Ad me, inquit, intrabis, quia mercede conduxi te pro     mandragoris filii mei ”. Dormivitque cum ea nocte illa.</p>
<p class="bodytextLA" id="17">17. Et exaudivit Deus Liam, concepitque et peperit Iacob filium quintum</p>
<p class="bodytextLA" id="18">18. et ait: “ Dedit Deus mercedem mihi, quia dedi ancillam meam viro meo     ”; appellavitque nomen illius Issachar.</p>
<p class="bodytextLA" id="19">19. Rursum Lia concepit et peperit Iacob sextum filium</p>
<p class="bodytextLA" id="20">20. et ait: “ Donavit me Deus dono bono; hac vice honorabit me maritus     meus, eo quod genuerim ei sex filios ”; et idcirco appellavit nomen     eius Zabulon.</p>
<p class="bodytextLA" id="21">21. Post quem peperit filiam nomine Dinam.</p>
<p class="bodytextLA" id="22">22. Recordatus quoque Deus Rachelis exaudivit eam Deus et aperuit vulvam     illius.</p>
<p class="bodytextLA" id="23">23. Quae concepit et peperit filium dicens: “ Abstulit Deus opprobrium     meum ”;</p>
<p class="bodytextLA" id="24">24. et vocavit nomen illius Ioseph dicens: “ Addat mihi Dominus filium     alterum! ”.</p>
<p class="bodytextLA" id="25">25. Nato autem Ioseph, dixit Iacob ad Laban: “ Dimitte me, ut revertar     in patriam et ad terram meam.</p>
<p class="bodytextLA" id="26">26. Da mihi uxores et liberos meos, pro quibus servivi tibi, ut abeam;     tu nosti servitutem, qua servivi tibi ”.</p>
<p class="bodytextLA" id="27">27. Ait illi Laban: “ Inveniam gratiam in conspectu tuo; augurio didici,     quia benedixerit mihi Deus propter te.</p>
<p class="bodytextLA" id="28">28. Constitue mercedem tuam, quam dem tibi ”.</p>
<p class="bodytextLA" id="29">29. At ille respondit: “ Tu nosti quomodo servierim tibi et quanti in     manibus meis facti sint greges tui.</p>
<p class="bodytextLA" id="30">30. Modicum habuisti, antequam venirem ad te, et nunc multiplicatum est     vehementer, benedixitque tibi Dominus ad introitum meum. Nunc autem     quando providebo etiam domui meae? ”.</p>
<p class="bodytextLA" id="31">31. Dixitque Laban: “ Quid tibi dabo? ”. At ille ait: “ Nihil mihi     dabis; si feceris, quod postulo, iterum pascam et custodiam pecora tua.</p>
<p class="bodytextLA" id="32">32. Gyrabo omnes greges tuos hodie; separa cuncta pecora varia et     maculosa et, quodcumque furvum in ovibus et maculosum variumque in     capris fuerit, erit merces mea.</p>
<p class="bodytextLA" id="33">33. Respondebitque mihi cras iustitia mea; quando veneris, ut inspicias     mercedem meam, omnia, quae non fuerint varia et maculosa in capris     et furva in ovibus, furti me arguent ”.</p>
<p class="bodytextLA" id="34">34. Dixit Laban: “ Gratum habeo, quod petis! ”.</p>
<p class="bodytextLA" id="35">35. Et separavit in die illo hircos striatos atque maculosos et omnes     capras varias et maculosas, omne, in quo album erat, et omne furvum     in ovibus, et tradidit in manu filiorum suorum.</p>
<p class="bodytextLA" id="36">36. Et posuit spatium itineris trium dierum inter se et Iacob, qui     pascebat reliquos greges Laban.</p>
<p class="bodytextLA" id="37">37. Tollens ergo Iacob virgas virides populeas et amygdalinas et ex     platanis, ex parte ita decorticavit eas, ut in his, quae spoliata     fuerant, candor appareret.</p>
<p class="bodytextLA" id="38">38. Posuitque virgas, quas ex parte decorticaverat, in canalibus, ubi     effundebatur aqua, ut, cum venissent greges ad bibendum, ante oculos     haberent virgas et in aspectu earum conciperent.</p>
<p class="bodytextLA" id="39">39. Factumque est ut in ipso calore coitus greges intuerentur virgas et     parerent striata et varia et maculosa.</p>
<p class="bodytextLA" id="40">40. Agnos autem segregavit Iacob et posuit gregem ex adverso striatorum     et omnium furvorum in grege Laban et constituit sibi greges seorsum     neque statuit eos cum grege Laban.</p>
<p class="bodytextLA" id="41">41. Quotiescumque igitur calefiebant pecora robusta, ponebat Iacob     virgas in canalibus aquarum ante oculos pecorum, ut in earum     contemplatione conciperent.</p>
<p class="bodytextLA" id="42">42. Quando vero pecora debilia erant, non ponebat eas. Factaque sunt     debilia Laban et robusta Iacob;</p>
<p class="bodytextLA" id="43">43. ditatusque est homo ultra modum et habuit greges multos, ancillas et     servos, camelos et asinos.</p>

</body>
</html>