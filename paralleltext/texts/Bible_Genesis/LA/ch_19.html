
<!DOCTYPE html> 
<html lang=”LA”>
  <head>
    <title> Bible Genesis :  Chapter 19 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Veneruntque duo angeli Sodomam vespere, sedente Lot in foribus     civitatis. Qui cum vidisset eos, surrexit et ivit obviam eis     adoravitque pronus in terram  </p>
<p class="bodytextLA" id="2">2. et dixit: “Obsecro, domini mei, declinate in domum pueri vestri et     pernoctate; lavate pedes vestros et mane proficiscemini in viam     vestram”. Qui dixerunt: “Minime, sed in platea pernoctabimus”.  </p>
<p class="bodytextLA" id="3">3. Compulit illos oppido, et diverterunt ad eum. Ingressisque domum     illius fecit convivium et coxit azyma, et comederunt.  </p>
<p class="bodytextLA" id="4">4. Prius autem quam irent cubitum, viri civitatis, viri Sodomae,     vallaverunt domum a iuvene usque ad senem, omnis populus simul.  </p>
<p class="bodytextLA" id="5">5. Vocaveruntque Lot et dixerunt ei: “Ubi sunt viri, qui introierunt ad     te nocte? Educ illos ad nos, ut cognoscamus eos”.  </p>
<p class="bodytextLA" id="6">6. Egressus ad eos Lot post tergum occludens ostium ait:  </p>
<p class="bodytextLA" id="7">7. “Nolite, quaeso, fratres mei, nolite malum hoc facere.  </p>
<p class="bodytextLA" id="8">8. Ecce, habeo duas filias, quae necdum cognoverunt virum; educam eas     ad vos, et facite eis sicut placuerit vobis, dummodo viris istis     nihil faciatis; ideo enim ingressi sunt sub umbra tecti mei”.  </p>
<p class="bodytextLA" id="9">9. At illi dixerunt: “Recede illuc”. Et rursus: “Unus ingressus est,     inquiunt, ut advena et vult iudicare? Te ergo ipsum magis quam hos     affligemus”. Vimque faciebant Lot vehementissime, iamque prope erat,     ut effringerent fores.</p>
<p class="bodytextLA" id="10">10. Et ecce miserunt manum viri et introduxerunt ad se Lot clauseruntque     ostium;</p>
<p class="bodytextLA" id="11">11. et eos, qui foris erant, percusserunt caecitate a minimo usque ad     maximum, ita ut ostium invenire non possent.</p>
<p class="bodytextLA" id="12">12. Dixerunt autem viri ad Lot: “Habes hic quempiam tuorum? Generum et     filios et filias et omnes, qui tui sunt in urbe, educ de loco hoc:</p>
<p class="bodytextLA" id="13">13. delebimus enim locum istum, eo quod increverit clamor contra eos     coram Domino, qui misit nos, ut perdamus eam”.</p>
<p class="bodytextLA" id="14">14. Egressus itaque Lot locutus est ad generos suos, qui accepturi erant     filias eius, et dixit: “Surgite, egredimini de loco isto, quia     delebit Dominus civitatem”. Et visus est eis quasi ludens loqui.</p>
<p class="bodytextLA" id="15">15. Cumque esset mane, cogebant eum angeli dicentes: “Surge, tolle     uxorem tuam et duas filias, quas habes hic, ne pereas in scelere     civitatis”.</p>
<p class="bodytextLA" id="16">16. Tardante illo, apprehenderunt viri manum eius et manum uxoris ac     duarum filiarum eius, eo quod parceret Dominus illi.</p>
<p class="bodytextLA" id="17">17. Et eduxerunt eum posueruntque extra civitatem. Ibi locutus est:     “Salvare, agitur de vita tua; noli respicere post tergum, nec stes     in omni circa regione; sed in monte salvum te fac, ne pereas”.</p>
<p class="bodytextLA" id="18">18. Dixitque Lot ad eos: “Non, quaeso, Domine.</p>
<p class="bodytextLA" id="19">19. Ecce invenit servus tuus gratiam coram te, et magnificasti     misericordiam tuam, quam fecisti mecum, ut salvares animam meam; nec     possum in monte salvari, ne forte apprehendat me malum et moriar.</p>
<p class="bodytextLA" id="20">20. Ecce, civitas haec iuxta, ad quam possum fugere, parva, et salvabor     in ea ­ numquid non modica est? ­ et vivet anima mea”.</p>
<p class="bodytextLA" id="21">21. Dixitque ad eum: “Ecce, etiam in hoc suscepi preces tuas, ut non     subvertam urbem, pro qua locutus es.</p>
<p class="bodytextLA" id="22">22. Festina et salvare ibi, quia non potero facere quidquam, donec     ingrediaris illuc”. Idcirco vocatum est nomen urbis illius Segor.</p>
<p class="bodytextLA" id="23">23. Sol egressus est super terram, et Lot ingressus est Segor.</p>
<p class="bodytextLA" id="24">24. Igitur Dominus pluit super Sodomam et Gomorram sulphur et ignem a     Domino de caelo</p>
<p class="bodytextLA" id="25">25. et subvertit civitates has et omnem circa regionem, universos     habitatores urbium et cuncta terrae virentia.</p>
<p class="bodytextLA" id="26">26. Respiciensque uxor eius post se versa est in statuam salis.</p>
<p class="bodytextLA" id="27">27. Abraham autem consurgens mane venit ad locum, ubi steterat prius cum     Domino,</p>
<p class="bodytextLA" id="28">28. intuitus est Sodomam et Gomorram et universam terram regionis     illius; viditque ascendentem favillam de terra quasi fornacis fumum.</p>
<p class="bodytextLA" id="29">29. Cum enim subverteret Deus civitates regionis illius, recordatus     Abrahae liberavit Lot de subversione urbium, in quibus habitaverat.</p>
<p class="bodytextLA" id="30">30. Ascenditque Lot de Segor et mansit in monte, duae quoque filiae eius     cum eo; timuerat enim manere in Segor. Et mansit in spelunca ipse et     duae filiae eius.</p>
<p class="bodytextLA" id="31">31. Dixitque maior ad minorem: “Pater noster senex est, et nullus     virorum remansit in terra, qui possit ingredi ad nos iuxta morem     universae terrae.</p>
<p class="bodytextLA" id="32">32. Veni, inebriemus patrem nostrum vino dormiamusque cum eo, ut servare     possimus ex patre nostro semen”.</p>
<p class="bodytextLA" id="33">33. Dederunt itaque patri suo bibere vinum nocte illa, et ingressa est     maior dormivitque cum patre; at ille non sensit, nec quando accubuit     filia nec quando surrexit.</p>
<p class="bodytextLA" id="34">34. Altera quoque die dixit maior ad minorem: “Ecce, dormivi heri cum     patre meo; demus ei bibere vinum etiam hac nocte, et ingressa     dormies cum eo, ut salvemus semen de patre nostro”.</p>
<p class="bodytextLA" id="35">35. Dederunt et illa nocte patri suo bibere vinum, ingressaque minor     filia dormivit cum eo; et ne tunc quidem sensit, quando illa     concubuerit vel quando surrexerit.</p>
<p class="bodytextLA" id="36">36. Conceperunt ergo duae filiae Lot de patre suo.</p>
<p class="bodytextLA" id="37">37. Peperitque maior filium et vocavit nomen eius Moab; ipse est pater     Moabitarum usque in praesentem diem.</p>
<p class="bodytextLA" id="38">38. Minor quoque peperit filium et vocavit nomen eius Benammi (id est     Filius populi mei); ipse est pater Ammonitarum usque hodie.</p>

</body>
</html>