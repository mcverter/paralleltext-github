
<!DOCTYPE html> 
<html lang=”LA”>
  <head>
    <title> Bible Genesis :  Chapter 3 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Et serpens erat callidior cunctis animantibus agri, quae fecerat     Dominus Deus. Qui dixit ad mulierem: “Verene praecepit vobis Deus,     ut non comederetis de omni ligno paradisi?”.  </p>
<p class="bodytextLA" id="2">2. Cui respondit mulier: “De fructu lignorum, quae sunt in paradiso,     vescimur;  </p>
<p class="bodytextLA" id="3">3. de fructu vero ligni, quod est in medio paradisi, praecepit nobis     Deus, ne comederemus et ne tangeremus illud, ne moriamur”.  </p>
<p class="bodytextLA" id="4">4. Dixit autem serpens ad mulierem: “Nequaquam morte moriemini!  </p>
<p class="bodytextLA" id="5">5. Scit enim Deus quod in quocumque die comederitis ex eo, aperientur     oculi vestri, et eritis sicut Deus scientes bonum et malum”.  </p>
<p class="bodytextLA" id="6">6. Vidit igitur mulier quod bonum esset lignum ad vescendum et pulchrum     oculis et desiderabile esset lignum ad intellegendum; et tulit de     fructu illius et comedit deditque etiam viro suo secum, qui comedit.  </p>
<p class="bodytextLA" id="7">7. Et aperti sunt oculi amborum. Cumque cognovissent esse se nudos,     consuerunt folia ficus et fecerunt sibi perizomata.  </p>
<p class="bodytextLA" id="8">8. Et cum audissent vocem Domini Dei deambulantis in paradiso ad auram     post meridiem, abscondit se Adam et uxor eius a facie Domini Dei in     medio ligni paradisi.  </p>
<p class="bodytextLA" id="9">9. Vocavitque Dominus Deus Adam et dixit ei: “Ubi es?”.</p>
<p class="bodytextLA" id="10">10. Qui ait: “Vocem tuam audivi in paradiso et timui eo quod nudus essem     et abscondi me”.</p>
<p class="bodytextLA" id="11">11. Cui dixit: “Quis enim indicavit tibi quod nudus esses, nisi quod ex     ligno, de quo tibi praeceperam, ne comederes, comedisti?”.</p>
<p class="bodytextLA" id="12">12. Dixitque Adam: “Mulier, quam dedisti sociam mihi, ipsa dedit mihi de     ligno, et comedi”.</p>
<p class="bodytextLA" id="13">13. Et dixit Dominus Deus ad mulierem: “Quid hoc fecisti?”. Quae     respondit: “Serpens decepit me, et comedi”.</p>
<p class="bodytextLA" id="14">14. Et ait Dominus Deus ad serpentem: “Quia fecisti hoc, maledictus es     inter omnia pecora et omnes bestias agri! Super pectus tuum     gradieris et pulverem comedes cunctis diebus vitae tuae.</p>
<p class="bodytextLA" id="15">15. Inimicitias ponam inter te et mulierem et semen tuum et semen     illius; ipsum conteret caput tuum, et tu conteres calcaneum eius”.</p>
<p class="bodytextLA" id="16">16. Mulieri dixit: “Multiplicabo aerumnas tuas et conceptus tuos: in     dolore paries filios, et ad virum tuum erit appetitus tuus, ipse     autem dominabitur tui”.</p>
<p class="bodytextLA" id="17">17. Adae vero dixit: “Quia audisti vocem uxoris tuae et comedisti de     ligno, ex quo praeceperam tibi, ne comederes, maledicta humus     propter te! In laboribus comedes ex ea cunctis diebus vitae tuae.</p>
<p class="bodytextLA" id="18">18. Spinas et tribulos germinabit tibi, et comedes herbas terrae;</p>
<p class="bodytextLA" id="19">19. in sudore vultus tui vesceris pane, donec revertaris ad humum, de     qua sumptus es, quia pulvis es et in pulverem reverteris”.</p>
<p class="bodytextLA" id="20">20. Et vocavit Adam nomen uxoris suae Eva, eo quod mater esset cunctorum     viventium.</p>
<p class="bodytextLA" id="21">21. Fecit quoque Dominus Deus Adae et uxori eius tunicas pelliceas et     induit eos.</p>
<p class="bodytextLA" id="22">22. Et ait Dominus Deus: “Ecce homo factus est quasi unus ex nobis, ut     sciat bonum et malum; nunc ergo, ne mittat manum suam et sumat etiam     de ligno vitae et comedat et vivat in aeternum!”.</p>
<p class="bodytextLA" id="23">23. Emisit eum Dominus Deus de paradiso Eden, ut operaretur humum, de     qua sumptus est.</p>
<p class="bodytextLA" id="24">24. Eiecitque hominem et collocavit ad orientem paradisi Eden cherubim     et flammeum gladium atque versatilem ad custodiendam viam ligni vitae.</p>

</body>
</html>