
<!DOCTYPE html> 
<html lang=”LA”>
  <head>
    <title> Bible Genesis :  Chapter 24 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Erat autem Abraham senex dierumque multorum; et Do minus in cunctis     benedixerat ei.  </p>
<p class="bodytextLA" id="2">2. Dixitque Abraham ad servum seniorem domus suae, qui praeerat     omnibus, quae habebat: “Pone manum tuam subter femur meum,  </p>
<p class="bodytextLA" id="3">3. ut adiurem te per Dominum, Deum caeli et Deum terrae, ut non     accipias uxorem filio meo de filiabus Chananaeorum, inter quos habito;  </p>
<p class="bodytextLA" id="4">4. sed ad terram et cognationem meam proficiscaris et inde accipias     uxorem filio meo Isaac”.  </p>
<p class="bodytextLA" id="5">5. Respondit servus: “Si noluerit mulier venire mecum in terram hanc,     num reducere debeo filium tuum ad terram, a quo tu egressus es?”.  </p>
<p class="bodytextLA" id="6">6. Dixit Abraham: “Cave, ne quando reducas illuc filium meum.  </p>
<p class="bodytextLA" id="7">7. Dominus, Deus caeli, qui tulit me de domo patris mei et de terra     nativitatis meae, qui locutus est mihi et iuravit mihi dicens:     "Semini tuo dabo terram hanc", ipse mittet angelum suum coram te, et     accipies inde uxorem filio meo.  </p>
<p class="bodytextLA" id="8">8. Sin autem noluerit mulier sequi te, non teneberis iuramento; filium     tantum meum ne reducas illuc”.  </p>
<p class="bodytextLA" id="9">9. Posuit ergo servus manum sub femore Abraham domini sui et iuravit     illi super hac re.</p>
<p class="bodytextLA" id="10">10. Tulitque servus decem camelos de grege domini sui et abiit ex     omnibus bonis eius portans secum; profectusque perrexit in Aram     Naharaim ad urbem Nachor.</p>
<p class="bodytextLA" id="11">11. Cumque camelos fecisset accumbere extra oppidum iuxta puteum aquae     vespere, tempore quo solent mulieres egredi ad hauriendam aquam, dixit:</p>
<p class="bodytextLA" id="12">12. “Domine,Deus domini mei Abraham, occurre obsecro mihi hodie et fac     misericordiam cum domino meo Abraham.</p>
<p class="bodytextLA" id="13">13. Ecce ego sto prope fontem aquae, et filiae habitatorum huius     civitatis egredientur ad hauriendam aquam.</p>
<p class="bodytextLA" id="14">14. Igitur puella, cui ego dixero: "Inclina hydriam tuam, ut bibam", et     illa responderit: "Bibe, quin et camelis tuis dabo potum", ipsa est,     quam praeparasti servo tuo Isaac, et per hoc intellegam quod feceris     misericordiam cum domino meo”.</p>
<p class="bodytextLA" id="15">15. Necdum intra se verba compleverat, et ecce Rebecca egrediebatur     filia Bathuel filii Melchae uxoris Nachor fratris Abraham habens     hydriam in scapula:</p>
<p class="bodytextLA" id="16">16. puella decora nimis, virgo et incognita viro. Descendit ad fontem et     implevit hydriam ac revertebatur.</p>
<p class="bodytextLA" id="17">17. Occurritque ei servus et ait: “Pauxillum mihi ad sorbendum praebe     aquae de hydria tua”.</p>
<p class="bodytextLA" id="18">18. Quae respondit: “Bibe, domine mi”. Celeriterque deposuit hydriam     super ulnam suam et dedit ei potum.</p>
<p class="bodytextLA" id="19">19. Cumque ille bibisset, adiecit: “Quin et camelis tuis hauriam aquam,     donec cuncti bibant”.</p>
<p class="bodytextLA" id="20">20. Effundensque hydriam in canalibus recurrit ad puteum, ut hauriret     aquam; et haustam omnibus camelis dedit.</p>
<p class="bodytextLA" id="21">21. Ille autem contemplabatur eam tacitus, scire volens utrum prosperum     fecisset iter suum Dominus an non.</p>
<p class="bodytextLA" id="22">22. Postquam ergo biberunt cameli, protulit vir anulum aureum pondo     dimidii sicli pro naribus et duas armillas pro manibus eius pondo     siclorum decem;</p>
<p class="bodytextLA" id="23">23. dixitque: “Cuius es filia? lndica mihi. Est in domo patris tui locus     nobis ad pernoctandum?”.</p>
<p class="bodytextLA" id="24">24. Quae respondit: “Filia Bathuelis sum filii Melchae, quem peperit     Nachor”.</p>
<p class="bodytextLA" id="25">25. Et addidit dicens: “Palearum quoque et pabuli plurimum est apud nos     et locus ad pernoctandum”.</p>
<p class="bodytextLA" id="26">26. Inclinavit se homo et adoravit Dominum</p>
<p class="bodytextLA" id="27">27. dicens: “Benedictus Dominus, Deus domini mei Abraham, qui non     abstulit misericordiam et veritatem suam a domino meo et recto     itinere me perduxit in domum fratris domini mei”.</p>
<p class="bodytextLA" id="28">28. Cucurrit itaque puella et nuntiavit in domum matris suae omnia, quae     evenerant.</p>
<p class="bodytextLA" id="29">29. Habebat autem Rebecca fratrem nomine Laban, qui festinus egressus     est ad hominem, ubi erat fons.</p>
<p class="bodytextLA" id="30">30. Cumque vidisset anulum in naribus et armillas in manibus sororis     suae et audisset cuncta verba referentis: “Haec locutus est mihi     homo”, venit ad virum, qui stabat iuxta camelos et prope fontem aquae;</p>
<p class="bodytextLA" id="31">31. dixitque ad eum: “Ingredere, benedicte Domini, cur foris stas?     Praeparavi domum et locum camelis”.</p>
<p class="bodytextLA" id="32">32. Et introduxit eum in hospitium ac destravit camelos; deditque paleas     et pabulum camelis et aquam ad lavandos pedes eius et virorum, qui     venerant cum eo.</p>
<p class="bodytextLA" id="33">33. Et apposuit in conspectu eius panem. Qui ait: “Non comedam, donec     loquar sermones meos”. Respondit: “Loquere”.</p>
<p class="bodytextLA" id="34">34. At ille: “Servus, inquit, Abraham sum;</p>
<p class="bodytextLA" id="35">35. et Dominus benedixit domino meo valde, magnificatusque est; et dedit     ei oves et boves, argentum et aurum, servos et ancillas, camelos et     asinos.</p>
<p class="bodytextLA" id="36">36. Et peperit Sara uxor domini mei filium domino meo in senectute sua;     deditque illi omnia, quae habuerat.</p>
<p class="bodytextLA" id="37">37. Et adiuravit me dominus meus dicens: "Non accipies uxorem filio meo     de filiabus Chananaeorum, in quorum terra habito;</p>
<p class="bodytextLA" id="38">38. sed ad domum patris mei perges et de cognatione mea accipies uxorem     filio meo".</p>
<p class="bodytextLA" id="39">39. Ego vero respondi domino meo: Quid, si noluerit venire mecum mulier?</p>
<p class="bodytextLA" id="40">40. "Dominus, ait, in cuius conspectu ambulo, mittet angelum suum tecum     et diriget viam tuam; accipiesque uxorem filio meo de cognatione mea     et de domo patris mei.</p>
<p class="bodytextLA" id="41">41. Innocens eris a maledictione mea, cum veneris ad propinquos meos, et     non dederint tibi; tunc innocens eris a maledictione mea".</p>
<p class="bodytextLA" id="42">42. Veni ergo hodie ad fontem et dixi: Domine, Deus domini mei Abraham,     si direxisti viam meam, in qua nunc ambulo,</p>
<p class="bodytextLA" id="43">43. ecce sto iuxta fontem aquae; et virgo, quae egredietur ad hauriendam     aquam, audierit a me: "Da mihi pauxillum aquae ad bibendum ex hydria     tua";</p>
<p class="bodytextLA" id="44">44. et dixerit mihi: "Et tu bibe, et camelis tuis hauriam", ipsa est     mulier, quam praeparavit Dominus filio domini mei.</p>
<p class="bodytextLA" id="45">45. Dum haec tacitus mecum volverem, apparuit Rebecca veniens cum     hydria, quam portabat in scapula; descenditque ad fontem et hausit     aquam. Et aio ad eam: Da mihi paululum bibere.</p>
<p class="bodytextLA" id="46">46. Quae festina deposuit hydriam de umero et dixit mihi: "Et tu bibe,     et camelis tuis potum tribuam". Bibi, et adaquavit camelos.</p>
<p class="bodytextLA" id="47">47. Interrogavique eam et dixi: Cuius es filia? Quae respondit: "Filia     Bathuelis sum filii Nachor, quem peperit illi Melcha". Suspendi     itaque anulum in naribus eius et armillas posui in manibus eius.</p>
<p class="bodytextLA" id="48">48. Pronusque adoravi Dominum benedicens Domino, Deo domini mei Abraham,     qui perduxit me recto itinere, ut sumerem filiam fratris domini mei     filio eius.</p>
<p class="bodytextLA" id="49">49. Quam ob rem, si facitis misericordiam et veritatem cum domino meo,     indicate mihi; sin autem aliud placet, et hoc dicite mihi, ut vadam     ad dexteram sive ad sinistram”.</p>
<p class="bodytextLA" id="50">50. Responderunt Laban et Bathuel: “A Domino egressus est sermo; non     possumus extra placitum eius quidquam aliud loqui tecum.</p>
<p class="bodytextLA" id="51">51. En Rebecca coram te est; tolle eam et proficiscere, et sit uxor     filii domini tui, sicut locutus est Dominus”.</p>
<p class="bodytextLA" id="52">52. Quod cum audisset puer Abraham, procidens adoravit in terram Dominum.</p>
<p class="bodytextLA" id="53">53. Prolatisque vasis argenteis et aureis ac vestibus, dedit ea     Rebeccae; res pretiosas dedit fratri eius et matri.</p>
<p class="bodytextLA" id="54">54. Tunc comederunt et biberunt ipse et viri, qui erant cum eo, et     pernoctaverunt ibi. Surgens autem mane locutus est puer: “Dimittite     me, ut vadam ad dominum meum”.</p>
<p class="bodytextLA" id="55">55. Responderuntque frater eius et mater: “Maneat puella saltem decem     dies apud nos et postea proficiscetur”.</p>
<p class="bodytextLA" id="56">56. “Nolite, ait, me retinere, quia Dominus direxit viam meam; dimittite     me, ut pergam ad dominum meum”.</p>
<p class="bodytextLA" id="57">57. Dixerunt: “Vocemus puellam et quaeramus ipsius voluntatem”.</p>
<p class="bodytextLA" id="58">58. Cumque vocata venisset, sciscitati sunt: “Vis ire cum homine isto?”.     Quae ait: “Vadam”.</p>
<p class="bodytextLA" id="59">59. Dimiserunt ergo Rebeccam sororem eorum et nutricem illius servumque     Abraham et comites eius,</p>
<p class="bodytextLA" id="60">60. imprecantes prospera sorori suae atque dicentes: “Soror nostra es,     crescas in mille milia, et possideat semen tuum portas inimicorum     suorum!”.</p>
<p class="bodytextLA" id="61">61. Igitur surrexit Rebecca et puellae illius et, ascensis camelis,     secutae sunt virum; sumpsitque servus Rebeccam et abiit.</p>
<p class="bodytextLA" id="62">62. Isaac autem venerat a regione putei Lahairoi et habitabat in terra     Nageb.</p>
<p class="bodytextLA" id="63">63. Et egressus est Isaac ad lamentandum in agro, inclinata iam die.     Cumque levasset oculos, vidit camelos venientes.</p>
<p class="bodytextLA" id="64">64. Rebecca quoque levavit oculos et vidit Isaac; descenditque de camelo</p>
<p class="bodytextLA" id="65">65. et ait ad puerum: “Quis est ille homo, qui venit per agrum in     occursum nobis?”. Dixitque ei: “Ipse est dominus meus”. At illa     tollens cito velum operuit se.</p>
<p class="bodytextLA" id="66">66. Servus autem cuncta, quae gesserat, narravit Isaac;</p>
<p class="bodytextLA" id="67">67. qui introduxit eam in tabernaculum Sarae matris suae et accepit     Rebeccam uxorem; et dilexit eam et consolatus est a morte matris suae.</p>

</body>
</html>