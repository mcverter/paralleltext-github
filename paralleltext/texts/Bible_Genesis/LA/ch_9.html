
<!DOCTYPE html> 
<html lang=”LA”>
  <head>
    <title> Bible Genesis :  Chapter 9 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Benedixitque Deus Noe et filiis eius et dixit ad eos: “Crescite et     multiplicamini et implete terram.  </p>
<p class="bodytextLA" id="2">2. Et terror vester ac tremor sit super cuncta animalia terrae et super     omnes volucres caeli cum universis, quae moventur super terram;     omnes pisces maris manui vestrae traditi sunt.  </p>
<p class="bodytextLA" id="3">3. Omne, quod movetur et vivit, erit vobis in cibum; quasi holera     virentia tradidi vobis omnia,  </p>
<p class="bodytextLA" id="4">4. excepto quod carnem cum anima, quae est in sanguine, non comedetis.  </p>
<p class="bodytextLA" id="5">5. Sanguinem enim animarum vestrarum requiram de manu cunctarum     bestiarum; et de manu hominis, de manu viri fratris eius requiram     animam hominis.  </p>
<p class="bodytextLA" id="6">6. Quicumque effuderit humanum sanguinem, per hominem fundetur sanguis     illius; ad imaginem quippe Dei factus est homo.  </p>
<p class="bodytextLA" id="7">7. Vos autem crescite et multiplicamini et pullulate super terram et     dominamini ei”.  </p>
<p class="bodytextLA" id="8">8. Haec quoque dixit Deus ad Noe et ad filios eius cum eo:  </p>
<p class="bodytextLA" id="9">9. “Ecce ego statuam pactum meum vobiscum et cum semine vestro post vos</p>
<p class="bodytextLA" id="10">10. et ad omnem animam viventem, quae est vobiscum tam in volucribus     quam in iumentis et in omnibus bestiis terrae, quae sunt vobiscum,     cunctis, quae egressa sunt de arca, universis bestiis terrae.</p>
<p class="bodytextLA" id="11">11. Statuam pactum meum vobiscum; et nequaquam ultra interficietur omnis     caro aquis diluvii, neque erit deinceps diluvium dissipans terram”.</p>
<p class="bodytextLA" id="12">12. Dixitque Deus: “Hoc signum foederis, quod do inter me et vos et ad     omnem animam viventem, quae est vobiscum, in generationes sempiternas:</p>
<p class="bodytextLA" id="13">13. arcum meum ponam in nubibus, et erit signum foederis inter me et     inter terram.</p>
<p class="bodytextLA" id="14">14. Cumque obduxero nubibus caelum, apparebit arcus meus in nubibus,</p>
<p class="bodytextLA" id="15">15. et recordabor foederis mei vobiscum et cum omni anima vivente, quae     carnem vegetat; et non erunt ultra aquae diluvii ad delendum     universam carnem.</p>
<p class="bodytextLA" id="16">16. Eritque arcus in nubibus, et videbo illum et recordabor foederis     sempiterni, quod pactum est inter Deum et omnem animam viventem     universae carnis, quae est super terram”.</p>
<p class="bodytextLA" id="17">17. Dixitque Deus ad Noe: “Hoc erit signum foederis, quod constitui     inter me et omnem carnem super terram”.</p>
<p class="bodytextLA" id="18">18. Erant ergo filii Noe, qui egressi sunt de arca, Sem, Cham et     Iapheth. Porro Cham ipse est pater Chanaan.</p>
<p class="bodytextLA" id="19">19. Tres isti filii sunt Noe, et ab his disseminatum est omne hominum     genus super universam terram.</p>
<p class="bodytextLA" id="20">20. Coepitque Noe agricola plantare vineam;</p>
<p class="bodytextLA" id="21">21. bibensque vinum inebriatus est et nudatus in tabernaculo suo.</p>
<p class="bodytextLA" id="22">22. Quod cum vidisset Cham pater Chanaan, verenda scilicet patris sui     esse nudata, nuntiavit duobus fratribus suis foras.</p>
<p class="bodytextLA" id="23">23. At vero Sem et Iapheth pallium imposuerunt umeris suis et incedentes     retrorsum operuerunt verecunda patris sui, faciesque eorum aversae     erant, et patris virilia non viderunt.</p>
<p class="bodytextLA" id="24">24. Evigilans autem Noe ex vino, cum didicisset, quae fecerat ei filius     suus minor,</p>
<p class="bodytextLA" id="25">25. ait: Maledictus Chanaan! Servus servorum erit fratribus suis”.</p>
<p class="bodytextLA" id="26">26. Dixitque: Benedictus Dominus Deus Sem! Sitque Chanaan servus eius.</p>
<p class="bodytextLA" id="27">27. Dilatet Deus Iapheth, et habitet in tabernaculis Sem, sitque Chanaan     servus eius”.</p>
<p class="bodytextLA" id="28">28. Vixit autem Noe post diluvium trecentis quinquaginta annis.</p>
<p class="bodytextLA" id="29">29. Et impleti sunt omnes dies eius nongentorum quinquaginta annorum, et     mortuus est.</p>

</body>
</html>