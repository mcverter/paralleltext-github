
<!DOCTYPE html> 
<html lang=”LA”>
  <head>
    <title> Bible Genesis :  Chapter 8 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Recordatus autem Deus Noe cunctorumque animantium et omnium     iumentorum, quae erant cum eo in arca, adduxit spiritum super     terram, et imminutae sunt aquae.  </p>
<p class="bodytextLA" id="2">2. Et clausi sunt fontes abyssi et cataractae caeli, et prohibitae sunt     pluviae de caelo.  </p>
<p class="bodytextLA" id="3">3. Reversaeque sunt aquae de terra euntes et redeuntes et coeperunt     minui post centum quinquaginta dies.  </p>
<p class="bodytextLA" id="4">4. Requievitque arca mense septimo, decima septima die mensis super     montes Ararat.  </p>
<p class="bodytextLA" id="5">5. At vero aquae ibant et decrescebant usque ad decimum mensem; decimo     enim mense, prima die mensis, apparuerunt cacumina montium.  </p>
<p class="bodytextLA" id="6">6. Cumque transissent quadraginta dies, aperiens Noe fenestram arcae,     quam fecerat, dimisit corvum;  </p>
<p class="bodytextLA" id="7">7. qui egrediebatur exiens et rediens, donec siccarentur aquae super     terram.  </p>
<p class="bodytextLA" id="8">8. Emisit quoque columbam a se, ut videret si iam cessassent aquae     super faciem terrae.  </p>
<p class="bodytextLA" id="9">9. Quae, cum non invenisset, ubi requiesceret pes eius, reversa est ad     eum in arcam; aquae enim erant super universam terram. Extenditque     manum et apprehensam intulit in arcam.</p>
<p class="bodytextLA" id="10">10. Exspectatis autem ultra septem diebus aliis, rursum dimisit columbam     ex arca.</p>
<p class="bodytextLA" id="11">11. At illa venit ad eum ad vesperam portans ramum olivae virentibus     foliis in ore suo. Intellexit ergo Noe quod cessassent aquae super     terram.</p>
<p class="bodytextLA" id="12">12. Exspectavitque nihilominus septem alios dies; et emisit columbam,     quae non est reversa ultra ad eum.</p>
<p class="bodytextLA" id="13">13. Igitur sescentesimo primo anno, primo mense, prima die mensis,     siccatae sunt aquae super terram; et aperiens Noe tectum arcae, et     ecce aspexit viditque quod exsiccata erat superficies terrae.</p>
<p class="bodytextLA" id="14">14. Mense secundo, septima et vicesima die mensis, arefacta est terra.</p>
<p class="bodytextLA" id="15">15. Locutus est autem Deus ad Noe dicens:</p>
<p class="bodytextLA" id="16">16. “Egredere de arca tu et uxor tua, filii tui et uxores filiorum     tuorum tecum.</p>
<p class="bodytextLA" id="17">17. Cuncta animantia, quae sunt apud te ex omni carne, tam in     volatilibus quam in pecoribus et in universis reptilibus, quae     reptant super terram, educ tecum, ut pullulent super terram et     crescant et multiplicentur super eam”.</p>
<p class="bodytextLA" id="18">18. Egressus est ergo Noe et filii eius, uxor illius et uxores filiorum     eius cum eo.</p>
<p class="bodytextLA" id="19">19. Sed et omnia animantia, iumenta, volatilia et reptilia, quae reptant     super terram, secundum genus suum egressa sunt de arca.</p>
<p class="bodytextLA" id="20">20. Aedificavit autem Noe altare Domino; et tollens de cunctis pecoribus     mundis et volucribus mundis obtulit holocausta super altare.</p>
<p class="bodytextLA" id="21">21. Odoratusque est Dominus odorem suavitatis et locutus est Dominus ad     cor suum: “Nequaquam ultra maledicam terrae propter homines, quia     cogitatio humani cordis in malum prona est ab adulescentia sua. Non     igitur ultra percutiam omnem animam viventem, sicut feci.</p>
<p class="bodytextLA" id="22">22. Cunctis diebus terrae, sementis et messis, frigus et aestus, aestas     et hiems, dies et nox non requiescent”.</p>

</body>
</html>