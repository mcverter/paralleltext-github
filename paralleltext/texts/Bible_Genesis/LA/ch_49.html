
<!DOCTYPE html> 
<html lang=”LA”>
  <head>
    <title> Bible Genesis :  Chapter 49 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Vocavit autem Iacob filios suos et ait eis: “ Congrega mini, ut     annuntiem, quae ventura sunt vobis in diebus novissimis.  </p>
<p class="bodytextLA" id="2">2. Congregamini et audite, filii Iacob, audite Israel patrem vestrum!  </p>
<p class="bodytextLA" id="3">3. Ruben primogenitus meus, tu fortitudo mea et principium roboris mei;     prior in dignitate, maior in robore!  </p>
<p class="bodytextLA" id="4">4. Ebulliens sicut aqua non excellas, quia ascendisti cubile patris tui     et maculasti stratum meum.  </p>
<p class="bodytextLA" id="5">5. Simeon et Levi fratres, vasa violentiae arma eorum.  </p>
<p class="bodytextLA" id="6">6. In consilium eorum ne veniat anima mea, et in coetu illorum non sit     gloria mea; quia in furore suo occiderunt virum et in voluntate sua     subnervaverunt tauros.  </p>
<p class="bodytextLA" id="7">7. Maledictus furor eorum, quia pertinax, et indignatio eorum, quia     dura! Dividam eos in Iacob et dispergam eos in Israel.  </p>
<p class="bodytextLA" id="8">8. Iuda, te laudabunt fratres tui; manus tua in cervicibus inimicorum     tuorum; adorabunt te filii patris tui.  </p>
<p class="bodytextLA" id="9">9. Catulus leonis Iuda: a praeda, fili mi, ascendisti; requiescens     accubuit ut leo et quasi leaena; quis suscitabit eum?</p>
<p class="bodytextLA" id="10">10. Non auferetur sceptrum de Iuda et baculus ducis de pedibus eius,     donec veniat ille, cuius est, et cui erit oboedientia gentium;</p>
<p class="bodytextLA" id="11">11. ligans ad vineam pullum suum et ad vitem filium asinae suae, lavabit     in vino stolam suam et in sanguine uvae pallium suum;</p>
<p class="bodytextLA" id="12">12. nigriores sunt oculi eius vino et dentes eius lacte candidiores.</p>
<p class="bodytextLA" id="13">13. Zabulon in litore maris habitabit et in statione navium, pertingens     usque ad Sidonem.</p>
<p class="bodytextLA" id="14">14. Issachar asinus fortis, accubans inter caulas</p>
<p class="bodytextLA" id="15">15. vidit requiem quod esset bona, et terram quod optima; et supposuit     umerum suum ad portandum factusque est tributis serviens.</p>
<p class="bodytextLA" id="16">16. Dan iudicabit populum suum sicut una tribuum Israel.</p>
<p class="bodytextLA" id="17">17. Fiat Dan coluber in via, cerastes in semita, mordens calcanea equi,     ut cadat ascensor eius retro.</p>
<p class="bodytextLA" id="18">18. Salutare tuum exspectabo, Domine!</p>
<p class="bodytextLA" id="19">19. Gad, latrones aggredientur eum, ipse autem aggredietur calcaneum eorum.</p>
<p class="bodytextLA" id="20">20. Aser, pinguis panis eius, et praebebit delicias regales.</p>
<p class="bodytextLA" id="21">21. Nephthali cerva emissa, dans cornua pulchra.</p>
<p class="bodytextLA" id="22">22. Arbor fructifera Ioseph, arbor fructifera super fontem: rami     transcendunt murum.</p>
<p class="bodytextLA" id="23">23. Sed exasperaverunt eum et iurgati sunt, et adversati sunt illi     habentes iacula.</p>
<p class="bodytextLA" id="24">24. Et confractus est arcus eorum, et dissoluti sunt nervi brachiorum     eorum per manus Potentis Iacob, per nomen Pastoris, Lapidis Israel.</p>
<p class="bodytextLA" id="25">25. Deus patris tui erit adiutor tuus, et Omnipotens benedicet tibi     benedictionibus caeli desuper, benedictionibus abyssi iacentis     deorsum, benedictionibus uberum et vulvae.</p>
<p class="bodytextLA" id="26">26. Benedictiones patris tui confortatae sunt super benedictiones     montium aeternorum, desiderium collium antiquorum; fiant in capite     Ioseph et in vertice nazaraei inter fratres suos.</p>
<p class="bodytextLA" id="27">27. Beniamin lupus rapax; mane comedet praedam et vespere dividet spolia ”.</p>
<p class="bodytextLA" id="28">28. Omnes hi in tribubus Israel duodecim. Haec locutus est eis pater     suus benedixitque singulis benedictionibus propriis.</p>
<p class="bodytextLA" id="29">29. Et praecepit eis dicens: “ Ego congregor ad populum meum; sepelite     me cum patribus meis in spelunca Machpela, quae est in agro Ephron     Hetthaei</p>
<p class="bodytextLA" id="30">30. contra Mambre in terra Chanaan, quam emit Abraham cum agro ab Ephron     Hetthaeo in possessionem sepulcri;</p>
<p class="bodytextLA" id="31">31. ibi sepelierunt eum et Saram uxorem eius, ibi sepultus est Isaac cum     Rebecca coniuge sua, ibi et Lia condita iacet ”.</p>
<p class="bodytextLA" id="32">32. Finitisque mandatis, quibus filios instruebat, collegit pedes suos     super lectulum et obiit; appositusque est ad populum suum.</p>

</body>
</html>