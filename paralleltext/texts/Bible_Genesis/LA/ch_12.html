
<!DOCTYPE html> 
<html lang=”LA”>
  <head>
    <title> Bible Genesis :  Chapter 12 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Dixit autem Dominus ad Abram: “Egredere de terra tua et de     cognatione tua et de domo patris tui in terram, quam monstrabo tibi.  </p>
<p class="bodytextLA" id="2">2. Faciamque te in gentem magnam et benedicam tibi et magnificabo nomen     tuum, erisque in benedictionem.  </p>
<p class="bodytextLA" id="3">3. Benedicam benedicentibus tibi et maledicentibus tibi maledicam,     atque in te benedicentur universae cognationes terrae!”.  </p>
<p class="bodytextLA" id="4">4. Egressus est itaque Abram, sicut praeceperat ei Dominus, et ivit cum     eo Lot. Septuaginta quinque annorum erat Abram, cum egrederetur de     Charran.  </p>
<p class="bodytextLA" id="5">5. Tulitque Sarai uxorem suam et Lot filium fratris sui universamque     substantiam, quam acquisiverant, et animas, quas fecerant in     Charran, et egressi sunt, ut irent in terram Chanaan; et venerunt in     terram Chanaan.  </p>
<p class="bodytextLA" id="6">6. Pertransivit Abram terram usque ad locum Sichem, usque ad Quercum     Moreh. Chananaeus autem tunc erat in terra.  </p>
<p class="bodytextLA" id="7">7. Apparuit autem Dominus Abram et dixit ei: “Semini tuo dabo terram     hanc”. Qui aedificavit ibi altare Domino, qui apparuerat ei.  </p>
<p class="bodytextLA" id="8">8. Et inde transgrediens ad montem, qui erat contra orientem Bethel,     tetendit ibi tabernaculum suum ab occidente habens Bethel et ab     oriente Hai; aedificavit quoque ibi altare Domino et invocavit nomen     Domini.  </p>
<p class="bodytextLA" id="9">9. Perrexitque Abram de mansione in mansionem usque ad Nageb.</p>
<p class="bodytextLA" id="10">10. Facta est autem fames in terra; descenditque Abram in Aegyptum, ut     peregrinaretur ibi; praevaluerat enim fames in terra.</p>
<p class="bodytextLA" id="11">11. Cumque prope esset, ut ingrederetur Aegyptum, dixit Sarai uxori     suae: “Novi quod pulchra sis mulier</p>
<p class="bodytextLA" id="12">12. et quod, cum viderint te Aegyptii, dicturi sunt: "Uxor ipsius est";     et interficient me et te reservabunt.</p>
<p class="bodytextLA" id="13">13. Dic ergo, obsecro te, quod soror mea sis, ut bene sit mihi propter     te, et vivat anima mea ob gratiam tui”.</p>
<p class="bodytextLA" id="14">14. Cum itaque ingressus esset Abram Aegyptum, viderunt Aegyptii     mulierem quod esset pulchra nimis,</p>
<p class="bodytextLA" id="15">15. et viderunt eam principes pharaonis et laudaverunt eam apud illum;     et sublata est mulier in domum pharaonis.</p>
<p class="bodytextLA" id="16">16. Abram vero bene usus est propter illam; fueruntque ei oves et boves     et asini et servi et famulae et asinae et cameli.</p>
<p class="bodytextLA" id="17">17. Flagellavit autem Dominus pharaonem plagis maximis et domum eius     propter Sarai uxorem Abram.</p>
<p class="bodytextLA" id="18">18. Vocavitque pharao Abram et dixit ei: “Quidnam est hoc quod fecisti     mihi? Quare non indicasti mihi quod uxor tua esset?</p>
<p class="bodytextLA" id="19">19. Quam ob causam dixisti esse sororem tuam, ut tollerem eam mihi in     uxorem? Nunc igitur, ecce coniux tua: accipe eam et vade!”.</p>
<p class="bodytextLA" id="20">20. Praecepitque pharao super Abram viris; et deduxerunt eum et uxorem     illius et omnia, quae habebat.</p>

</body>
</html>