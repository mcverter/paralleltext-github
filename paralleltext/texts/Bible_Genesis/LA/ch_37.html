
<!DOCTYPE html> 
<html lang=”LA”>
  <head>
    <title> Bible Genesis :  Chapter 37 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Habitavit autem Iacob in terra Chanaan, in qua pere grinatus est     pater suus.  </p>
<p class="bodytextLA" id="2">2. Hae sunt generationes Iacob. Ioseph, cum decem et scptem esset     annorum, pascebat gregem cum fratribus suis adhuc puer; et erat cum     filiis Bilhae et Zelphae uxorum patris sui; detulitque patri malam     eorum famam.  </p>
<p class="bodytextLA" id="3">3. Israel autem diligebat Ioseph super omnes filios suos, eo quod in     senectute genuisset eum; fecitque ei tunicam talarem.  </p>
<p class="bodytextLA" id="4">4. Videntes autem fratres eius quod a patre plus cunctis filiis     amaretur, oderant eum nec poterant ei quidquam pacifice loqui.  </p>
<p class="bodytextLA" id="5">5. Accidit quoque ut visum somnium referret fratribus suis; quae causa     maioris odii seminarium fuit.  </p>
<p class="bodytextLA" id="6">6. Dixitque ad eos: “ Audite somnium meum, quod vidi.  </p>
<p class="bodytextLA" id="7">7. Putabam ligare nos manipulos in agro, et quasi consurgere manipulum     meum et stare, vestrosque manipulos circumstantes adorare manipulum     meum ”.  </p>
<p class="bodytextLA" id="8">8. Responderunt fratres eius: “ Numquid rex noster eris? Aut subiciemur     dicioni tuae? ”. Haec ergo causa somniorum atque sermonum, invidiae     et odii fomitem ministravit.  </p>
<p class="bodytextLA" id="9">9. Aliud quoque vidit somnium, quod narrans fratribus ait: “ Vidi per     somnium quasi solem et lunam et stellas undecim adorare me ”.</p>
<p class="bodytextLA" id="10">10. Quod cum patri suo et fratribus retulisset, increpavit eum pater     suus et dixit: “ Quid sibi vult hoc somnium, quod vidisti? Num ego     et mater tua et fratres tui adorabimus te proni in terram? ”.</p>
<p class="bodytextLA" id="11">11. Invidebant igitur ei fratres sui; pater vero rem tacitus considerabat.</p>
<p class="bodytextLA" id="12">12. Cumque fratres illius in pascendis gregibus patris morarentur in Sichem,</p>
<p class="bodytextLA" id="13">13. dixit Israel ad Ioseph: “ Fratres tui pascunt oves in Sichimis;     veni, mittam te ad eos ”. Quo respondente:</p>
<p class="bodytextLA" id="14">14. “ Praesto sum ”, ait ei: “ Vade et vide, si cuncta prospera sint     erga fratres tuos et pecora, et renuntia mihi quid agatur ”. Missus     de valle Hebron venit in Sichem;</p>
<p class="bodytextLA" id="15">15. invenitque eum vir errantem in agro et interrogavit quid quaereret.</p>
<p class="bodytextLA" id="16">16. At ille respondit: “ Fratres meos quaero; indica mihi, ubi pascant     greges ”.</p>
<p class="bodytextLA" id="17">17. Dixitque ei vir: “ Recesserunt de loco isto; audivi autem eos     dicentes: "Eamus in Dothain" ”. Perrexit ergo Ioseph post fratres     suos et invenit eos in Dothain.</p>
<p class="bodytextLA" id="18">18. Qui cum vidissent eum procul, antequam accederet ad eos,     cogitaverunt illum occidere.</p>
<p class="bodytextLA" id="19">19. Et mutuo loquebantur: “ Ecce somniator venit;</p>
<p class="bodytextLA" id="20">20. venite, occidamus eum et mittamus in unam cisternarum dicemusque:     Fera pessima devoravit eum. Et tunc apparebit quid illi prosint     somnia sua ”.</p>
<p class="bodytextLA" id="21">21. Audiens autem hoc Ruben nitebatur liberare eum de manibus eorum et     dixit:</p>
<p class="bodytextLA" id="22">22. “ Non interficiamus animam eius ”. Et dixit ad eos: “ Non effundatis     sanguinem; sed proicite eum in cisternam hanc, quae est in     solitudine, manusque vestras servate innoxias ”. Hoc autem dicebat     volens eripere eum de manibus eorum et reddere patri suo.</p>
<p class="bodytextLA" id="23">23. Confestim igitur, ut pervenit ad fratres suos, nudaverunt eum tunica     talari</p>
<p class="bodytextLA" id="24">24. miseruntque eum in cisternam, quae non habebat aquam.</p>
<p class="bodytextLA" id="25">25. Et sederunt, ut comederent panem. Attollentes autem oculos viderunt     Ismaelitas viatorcs venire de Galaad et camelos eorum portantes     tragacanthum et masticem et ladanum in Aegyptum.</p>
<p class="bodytextLA" id="26">26. Dixit ergo Iudas fratribus suis: “ Quid nobis prodest, si     occiderimus fratrem nostrum et celaverimus sanguinem ipsius?</p>
<p class="bodytextLA" id="27">27. Melius est ut vendatur Ismaelitis, et manus nostrae non polluantur;     frater enim et caro nostra est ”. Acquieverunt fratres sermonibus     illius.</p>
<p class="bodytextLA" id="28">28. Et praetereuntibus Madianitis negotiatoribus, extrahentes Ioseph de     cisterna, vendiderunt eum Ismaelitis viginti argenteis. Qui duxerunt     eum in Aegyptum.</p>
<p class="bodytextLA" id="29">29. Reversusque Ruben ad cisternam non invenit puerum</p>
<p class="bodytextLA" id="30">30. et, scissis vestibus, pergens ad fratres suos ait: “ Puer non     comparet, et ego quo ibo? ”.</p>
<p class="bodytextLA" id="31">31. Tulerunt autem tunicam eius et in sanguinem haedi, quem occiderant,     tinxerunt</p>
<p class="bodytextLA" id="32">32. mittentes, qui ferrent ad patrem et dicerent: “Hanc invenimus; vide,     utrum tunica talaris filii tui sit an non? ”.</p>
<p class="bodytextLA" id="33">33. Quam cum agnovisset pater, ait: “ Tunica filii mei est; fera pessima     comedit eum, bestia devoravit Ioseph ”.</p>
<p class="bodytextLA" id="34">34. Scissisque vestibus, indutus est cilicio lugens filium suum multo     tempore.</p>
<p class="bodytextLA" id="35">35. Congregatis autem cunctis liberis eius, ut lenirent dolorem patris,     noluit consolationem accipere et ait: “ Descendam ad filium meum     lugens in infernum ”. Et flevit super eo pater eius.</p>
<p class="bodytextLA" id="36">36. Madianitae autem vendiderunt Ioseph in Aegypto Putiphari eunucho     pharaonis, magistro satellitum.</p>

</body>
</html>