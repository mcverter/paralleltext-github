
<!DOCTYPE html> 
<html lang=”LA”>
  <head>
    <title> Bible Genesis :  Chapter 45 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Non se poterat ultra cohibere Ioseph omnibus coram astantibus, unde     clamavit: “ Egredimini, cuncti, foras! ”. Et nemo aderat cum eo,     quando manifestavit se fratribus suis.  </p>
<p class="bodytextLA" id="2">2. Elevavitque vocem cum fletu, quam audierunt Aegyptii omnisque domus     pharaonis.  </p>
<p class="bodytextLA" id="3">3. Et dixit Ioseph fratribus suis: “ Ego sum Ioseph! Adhuc pater meus     vivit? ”. Nec poterant respondere fratres nimio terrore perterriti.  </p>
<p class="bodytextLA" id="4">4. Ad quos ille clementer: “ Accedite, inquit, ad me ”. Et cum     accessissent prope: “ Ego sum, ait, Ioseph frater vester, quem     vendidistis in Aegyptum.  </p>
<p class="bodytextLA" id="5">5. Nolite contristari, neque vobis durum esse videatur quod vendidistis     me in his regionibus. Pro salute enim vestra misit me Deus ante vos     in Aegyptum.  </p>
<p class="bodytextLA" id="6">6. Biennium est enim quod coepit fames esse in terra, et adhuc quinque     anni restant, quibus nec arari poterit nec meti.  </p>
<p class="bodytextLA" id="7">7. Praemisitque me Deus, ut reservemini super terram, et servetur vita     vestra in salvationem magnam.  </p>
<p class="bodytextLA" id="8">8. Non vestro consilio, sed Dei voluntate huc missus sum, qui fecit me     quasi patrem pharaonis et dominum universae domus eius ac principem     in omni terra Aegypti.  </p>
<p class="bodytextLA" id="9">9. Festinate et ascendite ad patrem meum et dicetis ei: "Haec mandat     filius tuus Ioseph: Deus fecit me dominum universae terrae Aegypti;     descende ad me, ne moreris.</p>
<p class="bodytextLA" id="10">10. Et habitabis in terra Gessen; erisque iuxta me tu et filii tui et     filii filiorum tuorum, oves tuae et armenta tua et universa, quae     possides.</p>
<p class="bodytextLA" id="11">11. Ibique te pascam ­ adhuc enim quinque anni residui sunt famis ­ ne     et tu pereas et domus tua et omnia, quae possides".</p>
<p class="bodytextLA" id="12">12. En oculi vestri et oculi fratris mei Beniamin vident quia os meum     est, quod loquitur ad vos.</p>
<p class="bodytextLA" id="13">13. Nuntiate patri meo universam gloriam meam in Aegypto et cuncta, quae     vidistis. Festinate et adducite eum ad me ”.</p>
<p class="bodytextLA" id="14">14. Cumque amplexatus recidisset in collum Beniamin fratris sui, flevit,     illo quoque similiter flente, super collum eius.</p>
<p class="bodytextLA" id="15">15. Osculatusque est Ioseph omnes fratres suos et ploravit super     singulos. Post quae ausi sunt loqui ad eum.</p>
<p class="bodytextLA" id="16">16. Auditumque est et celebri sermone vulgatum in aula regis: “ Venerunt     fratres Ioseph! ”. Et gavisus est pharao atque omnis familia eius.</p>
<p class="bodytextLA" id="17">17. Dixitque ad Ioseph, ut imperaret fratribus suis dicens: “ Onerantes     iumenta ite in terram Chanaan</p>
<p class="bodytextLA" id="18">18. et tollite inde patrem vestrum et cognationem et venite ad me; et     ego dabo vobis omnia bona Aegypti, ut comedatis medullam terrae.</p>
<p class="bodytextLA" id="19">19. Praecipe etiam: tollite plaustra de terra Aegypti ad subvectionem     parvulorum vestrorum ac coniugum et tollite patrem vestrum et     properate quantocius venientes.</p>
<p class="bodytextLA" id="20">20. Nec doleatis super supellectilem vestram, quia omnes opes Aegypti     vestrae erunt ”.</p>
<p class="bodytextLA" id="21">21. Feceruntque filii Israel, ut eis mandatum fuerat. Quibus dedit     Ioseph plaustra secundum pharaonis imperium et cibaria in itinere.</p>
<p class="bodytextLA" id="22">22. Singulis quoque proferri iussit vestimentum mutatorium; Beniamin     vero dedit trecentos argenteos cum quinque</p>
<p class="bodytextLA" id="23">23. vestimentis mutatoriis. Patri suo misit similiter asinos decem, qui     subveherent ex omnibus divitiis Aegypti, et totidem asinas triticum     et panem et cibum pro itinere portantes.</p>
<p class="bodytextLA" id="24">24. Dimisit ergo fratres suos et proficiscentibus ait: “ Ne irascamini     in via! ”.</p>
<p class="bodytextLA" id="25">25. Qui ascendentes ex Aegypto venerunt in terram Chanaan ad patrem suum     Iacob</p>
<p class="bodytextLA" id="26">26. et nuntiaverunt ei dicentes: “ Ioseph vivit et ipse dominatur in     omni terra Aegypti! ”. At cor eius frigidum mansit; non enim     credebat eis.</p>
<p class="bodytextLA" id="27">27. Tunc referebant omnia verba Ioseph, quae dixerat eis. Cumque     vidisset plaustra et universa, quae miserat ad adducendum eum,     revixit spiritus eius,</p>
<p class="bodytextLA" id="28">28. et ait: “ Sufficit mihi, si adhuc Ioseph filius meus vivit. Vadam et     videbo illum, antequam moriar ”.</p>

</body>
</html>