
<!DOCTYPE html> 
<html lang=”LA”>
  <head>
    <title> Bible Genesis :  Chapter 34 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Egressa est autem Dina filia, quam Lia pepererat Iacob, ut videret     filias regionis illius.  </p>
<p class="bodytextLA" id="2">2. Quam cum vidisset Sichem filius Hemmor Hevaei principis terrae     illius, adamavit eam et rapuit; et dormivit cum illa, vi opprimens     illam.  </p>
<p class="bodytextLA" id="3">3. Et conglutinata est anima eius cum ea, et amavit puellam et locutus     est ad cor eius.  </p>
<p class="bodytextLA" id="4">4. Dixitque ad Hemmor patrem suum: “ Accipe mihi puellam hanc coniugem ”.  </p>
<p class="bodytextLA" id="5">5. Cum audisset Iacob quod violasset Dinam filiam suam, absentibus     filiis et in pastu pecorum occupatis, siluit, donec redirent.  </p>
<p class="bodytextLA" id="6">6. Egresso autem Hemmor patre Sichem, ut loqueretur ad Iacob,  </p>
<p class="bodytextLA" id="7">7. ecce filii Iacob veniebant de agro, auditoque, quod acciderat,     contristati et irati sunt valde, eo quod foedam rem esset operatus     in Israel et, violata filia Iacob, rem illicitam perpetrasset.  </p>
<p class="bodytextLA" id="8">8. Locutus est itaque Hemmor ad eos: “ Sichem filii mei adhaesit anima     filiae vestrae; date eam illi uxorem,  </p>
<p class="bodytextLA" id="9">9. et iungamus vicissim conubia: filias vestras tradite nobis et filias     nostras accipite vobis.</p>
<p class="bodytextLA" id="10">10. Et habitate nobiscum; terra in potestate vestra est: manete,     perambulate et possidete eam ”.</p>
<p class="bodytextLA" id="11">11. Sed et Sichem ad patrem et ad fratres eius ait: “ Inveniam gratiam     coram vobis et, quaecumque statueritis, dabo.</p>
<p class="bodytextLA" id="12">12. Augete mihi valde dotem et munera; libens tribuam, quod petieritis.     Tantum date mihi puellam hanc uxorem ”.</p>
<p class="bodytextLA" id="13">13. Responderunt filii Iacob Sichem et Hemmor patri eius in dolo ob     stuprum sororis:</p>
<p class="bodytextLA" id="14">14. “ Non possumus facere, quod petitis, dare sororem nostram homini     incircumciso, opprobrium enim esset nobis.</p>
<p class="bodytextLA" id="15">15. In hoc tantum valebimus acquiescere vobis: si esse volueritis     similes nostri, circumcidatur in vobis omne masculini sexus;</p>
<p class="bodytextLA" id="16">16. tunc dabimus et accipiemus mutuo filias nostras ac vestras et     habitabimus vobiscum erimusque unus populus.</p>
<p class="bodytextLA" id="17">17. Si autem circumcidi nolueritis, tollemus filiam nostram et recedemus ”.</p>
<p class="bodytextLA" id="18">18. Placuit oblatio eorum Hemmor et Sichem filio eius,</p>
<p class="bodytextLA" id="19">19. nec distulit adulescens quin statim, quod petebatur, expleret;     amabat enim filiam Iacob valde, et ipse erat inclitus in omni domo     patris sui.</p>
<p class="bodytextLA" id="20">20. Ingressique portam urbis, Hemmor et Sichem filius eius locuti sunt     ad viros civitatis suae:</p>
<p class="bodytextLA" id="21">21. “ Viri isti pacifici sunt erga nos; maneant in terra et perambulent     eam, quae spatiosa et lata est eis; filias eorum accipiemus uxores     et nostras illis dabimus.</p>
<p class="bodytextLA" id="22">22. Tantum in hoc valebunt viri acquiescere nobis, ut maneant nobiscum     et efficiamur unus populus, si circumcidamus masculos nostros ritum     gentis imitantes;</p>
<p class="bodytextLA" id="23">23. et pecora et substantia et armenta eorum nostra erunt. Tantum in hoc     acquiescamus, et habitabunt nobiscum ”.</p>
<p class="bodytextLA" id="24">24. Assensique sunt omnes, circumcisis cunctis maribus, qui     egrediebantur e porta civitatis suae.</p>
<p class="bodytextLA" id="25">25. Et ecce, die tertio, quando gravissimus vulnerum dolor est, arreptis     duo filii Iacob Simeon et Levi fratres Dinae gladiis, ingressi sunt     urbem securi; interfectisque omnibus masculis,</p>
<p class="bodytextLA" id="26">26. Hemmor et Sichem pariter necaverunt, tollentes Dinam de domo Sichem     sororem suam.</p>
<p class="bodytextLA" id="27">27. Filii Iacob irruerunt super occisos, et depopulati sunt urbem in     ultionem stupri.</p>
<p class="bodytextLA" id="28">28. Oves eorum et armenta et asinos cunctaque, quae in civitate et in     agris erant, tulerunt.</p>
<p class="bodytextLA" id="29">29. Omnes opes eorum, parvulos quoque et uxores duxerunt captivas et     diripuerunt omnia, quae in domibus erant.</p>
<p class="bodytextLA" id="30">30. Iacob autem dixit ad Simeon et Levi: “ Turbastis me et odiosum     fecistis me Chananaeis et Pherezaeis habitatoribus terrae huius. Nos     pauci sumus; illi congregati percutient me, et delebor ego et domus     mea ”.</p>
<p class="bodytextLA" id="31">31. Responderunt: “ Numquid ut scorto abuti debuere sorore nostra? ”.</p>

</body>
</html>