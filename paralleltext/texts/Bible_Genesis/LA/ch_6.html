
<!DOCTYPE html> 
<html lang=”LA”>
  <head>
    <title> Bible Genesis :  Chapter 6 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Cumque coepissent homines multiplicari super terram et fi lias     procreassent,  </p>
<p class="bodytextLA" id="2">2. videntes filii Dei filias hominum quod essent pulchrae, acceperunt     sibi uxores ex omnibus, quas elegerant.  </p>
<p class="bodytextLA" id="3">3. Dixitque Deus: “Non permanebit spiritus meus in homine in aeternum,     quia caro est; eruntque dies illius centum viginti annorum”.  </p>
<p class="bodytextLA" id="4">4. Gigantes erant super terram in diebus illis et etiam postquam     ingressi sunt filii Dei ad filias hominum, illaeque eis genuerunt:     isti sunt potentes a saeculo viri famosi.  </p>
<p class="bodytextLA" id="5">5. Videns autem Dominus quod multa malitia hominum esset in terra, et     cuncta cogitatio cordis eorum non intenta esset nisi ad malum omni     tempore,  </p>
<p class="bodytextLA" id="6">6. paenituit Dominum quod hominem fecisset in terra. Et tactus dolore     cordis intrinsecus:  </p>
<p class="bodytextLA" id="7">7. “Delebo, inquit, hominem, quem creavi, a facie terrae, ab homine     usque ad pecus, usque ad reptile et usque ad volucres caeli;     paenitet enim me fecisse eos”.  </p>
<p class="bodytextLA" id="8">8. Noe vero invenit gratiam coram Domino.  </p>
<p class="bodytextLA" id="9">9. Hae sunt generationes Noe: Noe vir iustus atque perfectus fuit in     generatione sua; cum Deo ambulavit.</p>
<p class="bodytextLA" id="10">10. Et genuit tres filios: Sem, Cham et Iapheth.</p>
<p class="bodytextLA" id="11">11. Corrupta est autem terra coram Deo et repleta est iniquitate.</p>
<p class="bodytextLA" id="12">12. Cumque vidisset Deus terram esse corruptam ­ omnis quippe caro     corruperat viam suam super terram ­</p>
<p class="bodytextLA" id="13">13. dixit ad Noe: “Finis universae carnis venit coram me; repleta est     enim terra iniquitate a facie eorum, et ecce ego disperdam eos de terra.</p>
<p class="bodytextLA" id="14">14. Fac tibi arcam de lignis cupressinis; mansiunculas in arca facies et     bitumine linies eam intrinsecus et extrinsecus.</p>
<p class="bodytextLA" id="15">15. Et sic facies eam: trecentorum cubitorum erit longitudo arcae,     quinquaginta cubitorum latitudo et triginta cubitorum altitudo illius.</p>
<p class="bodytextLA" id="16">16. Fenestram in arca facies et cubito consummabis summitatem eius.     Ostium autem arcae pones ex latere; tabulatum inferius, medium et     superius facies in ea.</p>
<p class="bodytextLA" id="17">17. Ecce ego adducam diluvii aquas super terram, ut interficiam omnem     carnem, in qua spiritus vitae est subter caelum: universa, quae in     terra sunt, consumentur.</p>
<p class="bodytextLA" id="18">18. Ponamque foedus meum tecum; et ingredieris arcam tu et filii tui,     uxor tua et uxores filiorum tuorum tecum.</p>
<p class="bodytextLA" id="19">19. Et ex cunctis animantibus universae carnis bina induces in arcam, ut     vivant tecum, masculini sexus et feminini.</p>
<p class="bodytextLA" id="20">20. De volucribus iuxta genus suum et de iumentis in genere suo et ex     omni reptili terrae secundum genus suum: bina de omnibus     ingredientur ad te, ut possint vivere.</p>
<p class="bodytextLA" id="21">21. Tu autem tolle tecum ex omnibus escis, quae mandi possunt, et     comportabis apud te; et erunt tam tibi quam illis in cibum”.</p>
<p class="bodytextLA" id="22">22. Fecit ergo Noe omnia, quae praeceperat illi Deus; sic fecit.</p>

</body>
</html>