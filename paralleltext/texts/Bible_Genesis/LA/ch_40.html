
<!DOCTYPE html> 
<html lang=”LA”>
  <head>
    <title> Bible Genesis :  Chapter 40 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. His ita gestis, accidit ut peccarent pincerna regis Aegypti et     pistor domino suo.  </p>
<p class="bodytextLA" id="2">2. Iratusque pharao contra duos eunuchos, praepositum pincernarum et     praepositum pistorum,  </p>
<p class="bodytextLA" id="3">3. misit eos in carcerem principis satellitum, in quo erat vinctus et     Ioseph.  </p>
<p class="bodytextLA" id="4">4. Et princeps satellitum tradidit eos Ioseph, qui ministrabat eis.     Aliquantulum temporis illi in custodia tenebantur.  </p>
<p class="bodytextLA" id="5">5. Videruntque ambo somnium nocte una iuxta interpretationem congruam sibi.  </p>
<p class="bodytextLA" id="6">6. Ad quos cum introisset Ioseph mane et vidisset eos tristes,  </p>
<p class="bodytextLA" id="7">7. sciscitatus est eos dicens: “ Cur tristior est hodie solito facies     vestra? ”.  </p>
<p class="bodytextLA" id="8">8. Qui responderunt: “ Somnium vidimus, et non est qui interpretetur     nobis ”. Dixitque ad eos Ioseph: “ Numquid non Dei est     interpretatio? Referte mihi quid videritis ”.  </p>
<p class="bodytextLA" id="9">9. Narravit praepositus pincernarum somnium suum: “ Videbam coram me vitem,</p>
<p class="bodytextLA" id="10">10. in qua erant tres propagines, crescere paulatim in gemmas et post     flores uvas maturescere;</p>
<p class="bodytextLA" id="11">11. calicemque pharaonis in manu mea. Tuli ergo uvas et expressi in     calicem, quem tenebam, et tradidi poculum pharaoni ”.</p>
<p class="bodytextLA" id="12">12. Respondit Ioseph: “ Haec est interpretatio somnii: tres propagines,     tres adhuc dies sunt,</p>
<p class="bodytextLA" id="13">13. post quos elevabit pharao caput tuum et restituet te in gradum     pristinum; dabisque ei calicem iuxta officium tuum, sicut facere     ante consueveras.</p>
<p class="bodytextLA" id="14">14. Tantum memento mei, cum tibi bene fuerit, et facias mecum     misericordiam, ut suggeras pharaoni, ut educat me de isto carcere;</p>
<p class="bodytextLA" id="15">15. quia furto sublatus sum de terra Hebraeorum et hic innocens in lacum     missus sum ”.</p>
<p class="bodytextLA" id="16">16. Videns pistorum magister quod somnium in bonum dissolvisset, ait: “     Et ego vidi somnium, quod tria canistra farinae haberem super caput     meum;</p>
<p class="bodytextLA" id="17">17. et in uno canistro, quod erat excelsius, portare me ex omnibus cibis     pharaonis, qui fiunt arte pistoria, avesque comedere eos ”.</p>
<p class="bodytextLA" id="18">18. Respondit Ioseph: “ Haec est interpretatio somnii: tria canistra,     tres adhuc dies sunt,</p>
<p class="bodytextLA" id="19">19. post quos auferet pharao caput tuum ac suspendet te in patibulo, et     comedent volucres carnes tuas ”.</p>
<p class="bodytextLA" id="20">20. Exinde dies tertius natalicius pharaonis erat; qui faciens grande     convivium pueris suis elevavit caput magistri pincernarum et caput     pistorum principis in medio puerorum suorum;</p>
<p class="bodytextLA" id="21">21. restituitque alterum in locum suum, ut porrigeret ei poculum,</p>
<p class="bodytextLA" id="22">22. alterum suspendit in patibulo, sicut interpretatus erat eis Ioseph.</p>
<p class="bodytextLA" id="23">23. Attamen praepositus pincernarum non est recordatus Ioseph, sed     oblitus est interpretis sui.</p>

</body>
</html>