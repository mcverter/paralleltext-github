
<!DOCTYPE html> 
<html lang=”LA”>
  <head>
    <title> Bible Genesis :  Chapter 31 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Postquam autem audivit verba filiorum Laban dicen tium: “ Tulit     Iacob omnia, quae fuerunt patris nostri, et de patris nostri     facultate acquisivit has divitias ”,  </p>
<p class="bodytextLA" id="2">2. animadvertit quoque faciem Laban quod non esset erga se sicut heri     et nudiustertius.  </p>
<p class="bodytextLA" id="3">3. Et dixit Dominus ad Iacob: “ Revertere in terram patrum tuorum et ad     cognationem tuam, eroque tecum ”.  </p>
<p class="bodytextLA" id="4">4. Misit Iacob et vocavit Rachel et Liam in agrum, ubi pascebat greges,  </p>
<p class="bodytextLA" id="5">5. dixitque eis: “ Video faciem patris vestri quod non sit erga me     sicut heri et nudiustertius; Deus autem patris mei fuit mecum,  </p>
<p class="bodytextLA" id="6">6. et ipsae nostis quod totis viribus meis servierim patri vestro.  </p>
<p class="bodytextLA" id="7">7. Sed pater vester circumvenit me et mutavit mercedem meam decem     vicibus; et tamen non dimisit eum Deus, ut noceret mihi.  </p>
<p class="bodytextLA" id="8">8. Si quando dixit: "Variae erunt mercedes tuae", pariebant omnes oves     varios fetus. Quando vero e contrario ait: "Striata quaeque accipies     pro mercede", omnes greges striata pepererunt.  </p>
<p class="bodytextLA" id="9">9. Tulitque Deus substantiam patris vestri et dedit mihi.</p>
<p class="bodytextLA" id="10">10. Postquam enim conceptus gregis tempus advenerat, levavi oculos meos     et vidi in somnis ascendentes mares super feminas, striatos et     varios et respersos.</p>
<p class="bodytextLA" id="11">11. Dixitque angelus Dei ad me in somnis: "Iacob". Et ego respondi: Adsum.</p>
<p class="bodytextLA" id="12">12. Qui ait: "Leva oculos tuos et vide universos masculos ascendentes     super feminas, striatos et varios atque respersos. Vidi enim omnia,     quae fecit tibi Laban.</p>
<p class="bodytextLA" id="13">13. Ego sum Deus Bethel, ubi unxisti lapidem et votum vovisti mihi. Nunc     ergo surge et egredere de terra hac revertens in terram nativitatis     tuae" ”.</p>
<p class="bodytextLA" id="14">14. Responderunt ei Rachel et Lia: “ Numquid habemus adhuc partem et     hereditatem in domo patris nostri?</p>
<p class="bodytextLA" id="15">15. Nonne quasi alienas reputavit nos et vendidit nos comeditque pretium     nostrum?</p>
<p class="bodytextLA" id="16">16. Sed omnes opes, quas tulit Deus patri nostro, nobis abstulit ac     filiis nostris; unde omnia, quae praecepit tibi Deus, fac ”.</p>
<p class="bodytextLA" id="17">17. Surrexit itaque Iacob et imposuit liberos suos ac coniuges suas     super camelos.</p>
<p class="bodytextLA" id="18">18. Tulitque omnes greges suos et omnem substantiam suam, quidquid in     Paddanaram acquisierat, ut iret ad Isaac patrem suum in terram Chanaan.</p>
<p class="bodytextLA" id="19">19. Eo tempore Laban ierat ad tondendas oves, et Rachel furata est     theraphim patris sui.</p>
<p class="bodytextLA" id="20">20. Iacob autem decepit cor Laban, non indicans ei quod fugeret.</p>
<p class="bodytextLA" id="21">21. Cumque fugisset cum omnibus, quae possidebat, et, amne transmisso,     pergeret contra montem Galaad,</p>
<p class="bodytextLA" id="22">22. nuntiatum est Laban die tertio quod fugisset Iacob.</p>
<p class="bodytextLA" id="23">23. Qui, assumptis fratribus suis, persecutus est eum diebus septem et     comprehendit eum in monte Galaad.</p>
<p class="bodytextLA" id="24">24. Venit autem Deus ad Laban Aramaeum per somnium noctis dixitque ei:     "Cave, ne quidquam loquaris contra Iacob!".</p>
<p class="bodytextLA" id="25">25. Iamque Iacob extenderat in monte tabernaculum, cum Laban, consecutus     eum cum fratribus suis, in eodem monte Galaad fixit tentorium.</p>
<p class="bodytextLA" id="26">26. Et dixit ad Iacob: “ Quare ita egisti et decepisti cor meum, abigens     filias meas quasi captivas gladio?</p>
<p class="bodytextLA" id="27">27. Cur clam fugisti et decepisti me, non indicans mihi, ut prosequerer     te cum gaudio et canticis et tympanis et citharis?</p>
<p class="bodytextLA" id="28">28. Non es passus, ut oscularer filios meos ac filias; stulte operatus     es. Et nunc</p>
<p class="bodytextLA" id="29">29. valet quidem manus mea reddere tibi malum, sed Deus patris vestri     heri dixit mihi: “Cave, ne loquaris contra Iacob quidquam!”.</p>
<p class="bodytextLA" id="30">30. Esto, profectus es, quia desiderio tibi erat domus patris tui; cur     furatus es deos meos? ”.</p>
<p class="bodytextLA" id="31">31. Respondit Iacob: “ Quia timui. Dixi enim, ne forte violenter     auferres filias tuas a me.</p>
<p class="bodytextLA" id="32">32. Apud quemcumque inveneris deos tuos, non vivat! Coram fratribus     nostris scrutare, quidquid tuorum apud me inveneris, et aufer ”.     Ignorabat enim Iacob quod Rachel furata esset theraphim.</p>
<p class="bodytextLA" id="33">33. Ingressus itaque Laban tabernacula Iacob et Liae et utriusque     famulae, non invenit. Egressus de tentorio Liae, intravit tentorium     Rachelis.</p>
<p class="bodytextLA" id="34">34. Illa autem absconderat theraphim in stramento cameli et sedit     desuper. Scrutantique omne tentorium et nihil invenienti</p>
<p class="bodytextLA" id="35">35. ait: “ Ne irascatur dominus meus, quod coram te assurgere nequeo,     quia iuxta consuetudinem feminarum nunc accidit mihi ”. Quaesivit     ergo et non invenit theraphim.</p>
<p class="bodytextLA" id="36">36. Tumensque Iacob cum iurgio ait: “ Quam ob culpam meam et ob quod     peccatum meum sic persecutus es me,</p>
<p class="bodytextLA" id="37">37. quia scrutatus es omnem supellectilem meam? Quid invenisti de cuncta     substantia domus tuae? Pone hic coram fratribus meis et fratribus     tuis, et iudicent inter me et te.</p>
<p class="bodytextLA" id="38">38. Ecce, viginti annis fui tecum. Oves tuae et caprae non abortiverunt,     arietes gregis tui non comedi;</p>
<p class="bodytextLA" id="39">39. nec dilaceratum a bestia ostendi tibi: ego damnum omne reddebam;     quidquid die noctuque furto perierat, a me exigebas.</p>
<p class="bodytextLA" id="40">40. Die aestu consumebar et nocte gelu, fugiebatque somnus ab oculis meis.</p>
<p class="bodytextLA" id="41">41. Sic per viginti annos in domo tua servivi tibi: quattuordecim pro     filiabus et sex pro gregibus tuis; immutasti quoque mercedem meam     decem vicibus.</p>
<p class="bodytextLA" id="42">42. Nisi Deus patris mei, Deus Abraham et Timor Isaac, affuisset mihi,     certemodo nudum me dimisisses; afflictionem meam et laborem manuum     mearum respexit Deus et iudicavit heri ”.</p>
<p class="bodytextLA" id="43">43. Respondit ei Laban: “ Filiae filiae meae et filii filii mei et     greges greges mei et omnia, quae cernis, mea sunt; et filiabus meis     quid possum facere illis hodie et filiis earum, quos genuerunt?</p>
<p class="bodytextLA" id="44">44. Veni ergo, et ineamus foedus ego et tu, ut sit in testimonium inter     me et te ”.</p>
<p class="bodytextLA" id="45">45. Tulit itaque Iacob lapidem et erexit illum in titulum;</p>
<p class="bodytextLA" id="46">46. dixitque fratribus suis: “ Afferte lapides ”. Qui congregantes     fecerunt tumulum comederuntque ibi super eum.</p>
<p class="bodytextLA" id="47">47. Quem vocavit Laban Iegarsahadutha (id est Tumulus testimonii), et     Iacob Galed (uterque iuxta proprietatem linguae suae).</p>
<p class="bodytextLA" id="48">48. Dixitque Laban: “ Tumulus iste testis erit inter me et te hodie ”;     et idcirco appellatum est nomen eius Galed (id est Tumulus testis)</p>
<p class="bodytextLA" id="49">49. et etiam Maspha (id est Specula), quia dixit: “ Speculetur Dominus     inter me et te, quando absconditi erimus ab invicem.</p>
<p class="bodytextLA" id="50">50. Si afflixeris filias meas et si introduxeris uxores alias super eas,     cum nemo nobiscum sit, vide, Deus est testis inter me et te ”.</p>
<p class="bodytextLA" id="51">51. Dixitque Laban ad Iacob: “ En tumulus hic et lapis, quem erexi inter     me et te.</p>
<p class="bodytextLA" id="52">52. Testis erit tumulus iste et lapis quod ego non transibo tumulum hunc     pergens ad te, neque tu transibis tumulum hunc et lapidem hunc ad malum.</p>
<p class="bodytextLA" id="53">53. Deus Abraham et Deus Nachor iudicent inter nos ”. Iuravit Iacob per     Timorem patris sui Isaac;</p>
<p class="bodytextLA" id="54">54. immolatisque victimis in monte, vocavit fratres suos, ut ederent     panem. Qui cum comedissent, pernoctaverunt in monte.</p>

</body>
</html>