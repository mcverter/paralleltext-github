
<!DOCTYPE html> 
<html lang=”LA”>
  <head>
    <title> Bible Genesis :  Chapter 50 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Ioseph ruit super faciem patris flens et deosculans eum.  </p>
<p class="bodytextLA" id="2">2. Praecepitque servis suis medicis, ut aromatibus condirent patrem.  </p>
<p class="bodytextLA" id="3">3. Quibus iussa explentibus, transierunt quadraginta dies; iste quippe     mos erat cadaverum conditorum. Flevitque eum Aegyptus septuaginta     diebus.  </p>
<p class="bodytextLA" id="4">4. Et, expleto planctus tempore, locutus est Ioseph ad familiam     pharaonis: “ Si inveni gratiam in conspectu vestro, loquimini in     auribus pharaonis,  </p>
<p class="bodytextLA" id="5">5. eo quod pater meus adiuraverit me dicens: "En morior; in sepulcro     meo, quod fodi mihi in terra Chanaan, sepelies me"; ascendam nunc et     sepeliam patrem meum ac revertar ”.  </p>
<p class="bodytextLA" id="6">6. Dixitque ei pharao: “ Ascende et sepeli patrem tuum, sicut adiuratus     es ”.  </p>
<p class="bodytextLA" id="7">7. Quo ascendente, ierunt cum eo omnes servi pharaonis, senes domus     eius cunctique maiores natu terrae Aegypti,  </p>
<p class="bodytextLA" id="8">8. domus Ioseph cum fratribus suis, absque parvulis et gregibus atque     armentis, quae dereliquerant in terra Gessen.  </p>
<p class="bodytextLA" id="9">9. Habuit quoque in comitatu currus et equites; et facta est turba non     modica.</p>
<p class="bodytextLA" id="10">10. Veneruntque ad Gorenatad (id est Aream rhamni), quae sita est trans     Iordanem; ubi celebrantes exsequias planctu magno atque vehementi     impleverunt septem dies.</p>
<p class="bodytextLA" id="11">11. Quod cum vidissent habitatores terrae Chanaan, dixerunt: “ Planctus     magnus est iste Aegyptiis ”; et idcirco vocatum est nomen loci     illius Abelmesraim (id est Planctus Aegypti).</p>
<p class="bodytextLA" id="12">12. Fecerunt ergo filii Iacob, sicut praeceperat eis;</p>
<p class="bodytextLA" id="13">13. et portantes eum in terram Chanaan sepelierunt eum in spelunca     Machpela, quam emerat Abraham cum agro in possessionem sepulcri ab     Ephron Hetthaeo contra faciem Mambre.</p>
<p class="bodytextLA" id="14">14. Reversusque est Ioseph in Aegyptum cum fratribus suis et omni     comitatu, sepulto patre.</p>
<p class="bodytextLA" id="15">15. Quo mortuo, timentes fratres eius et mutuo colloquentes: “ Ne forte     memor sit iniuriae, quam passus est, et reddat nobis omne malum,     quod fecimus ”,</p>
<p class="bodytextLA" id="16">16. mandaverunt ei dicentes: “ Pater tuus praecepit nobis, antequam     moreretur,</p>
<p class="bodytextLA" id="17">17. ut haec tibi verbis illius diceremus: "Obsecro, ut obliviscaris     sceleris fratrum tuorum et peccati atque malitiae, quam exercuerunt     in te". Nos quoque oramus, ut servis Dei patris tui dimittas     iniquitatem hanc ”. Quibus auditis, flevit Ioseph.</p>
<p class="bodytextLA" id="18">18. Veneruntque ad eum fratres sui et proni coram eo dixerunt: “ Servi     tui sumus ”.</p>
<p class="bodytextLA" id="19">19. Quibus ille respondit: “ Nolite timere. Num Dei possumus resistere     voluntati?</p>
<p class="bodytextLA" id="20">20. Vos cogitastis de me malum; sed Deus vertit illud in bonum, ut     exaltaret me, sicut in praesentiarum cernitis, et salvos faceret     multos populos.</p>
<p class="bodytextLA" id="21">21. Nolite timere: ego pascam vos et parvulos vestros ”. Consolatusque     est eos et blande ac leniter est locutus.</p>
<p class="bodytextLA" id="22">22. Et habitavit in Aegypto cum omni domo patris sui; vixitque centum     decem annis</p>
<p class="bodytextLA" id="23">23. et vidit Ephraim filios usque ad tertiam generationem; filii quoque     Machir filii Manasse nati sunt in genibus Ioseph.</p>
<p class="bodytextLA" id="24">24. Quibus transactis, locutus est fratribus suis: “ Post mortem meam     Deus visitabit vos et ascendere vos faciet de terra ista ad terram,     quam iuravit Abraham, Isaac et Iacob ”.</p>
<p class="bodytextLA" id="25">25. Cumque adiurasset eos atque dixisset: “ Deus visitabit vos;     asportate ossa mea vobiscum de loco isto ”,</p>
<p class="bodytextLA" id="26">26. mortuus est, expletis centum decem vitae suae annis. Et conditus     aromatibus repositus est in loculo in Aegypto. </p>

</body>
</html>