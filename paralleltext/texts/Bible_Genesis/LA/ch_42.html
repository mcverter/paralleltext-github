
<!DOCTYPE html> 
<html lang=”LA”>
  <head>
    <title> Bible Genesis :  Chapter 42 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Audiens autem Iacob quod alimenta venderentur in Ae gypto, dixit     filiis suis: “ Quare aspicitis vos invicem?  </p>
<p class="bodytextLA" id="2">2. Audivi quod triticum venumdetur in Aegypto; descendite et emite     nobis necessaria, ut possimus vivere et non consumamur inopia ”.  </p>
<p class="bodytextLA" id="3">3. Descenderunt igitur fratres Ioseph decem, ut emerent frumenta in     Aegypto,  </p>
<p class="bodytextLA" id="4">4. Beniamin fratre Ioseph domi retento a Iacob, qui dixerat fratribus     eius: “ Ne forte in itinere quidquam patiatur mali ”.  </p>
<p class="bodytextLA" id="5">5. Et ingressi sunt filii Israel terram Aegypti cum aliis, qui     pergebant ad emendum. Erat autem fames in terra Chanaan.  </p>
<p class="bodytextLA" id="6">6. Et Ioseph erat princeps in terra Aegypti, atque ad eius nutum     frumenta populis vendebantur. Cumque venissent et adorassent eum     fratres sui proni in terram,  </p>
<p class="bodytextLA" id="7">7. et agnovisset eos, quasi ad alienos durius loquebatur interrogans     eos: “ Unde venistis? ”. Qui responderunt: “ De terra Chanaan, ut     emamus victui necessaria ”.  </p>
<p class="bodytextLA" id="8">8. Et tamen fratres ipse cognoscens non est cognitus ab eis.  </p>
<p class="bodytextLA" id="9">9. Recordatusque somniorum, quae aliquando viderat, ait ad eos: “     Exploratores estis; ut videatis infirmiora terrae, venistis! ”.</p>
<p class="bodytextLA" id="10">10. Qui dixerunt: “ Non est ita, domine; sed servi tui venerunt, ut     emerent cibos.</p>
<p class="bodytextLA" id="11">11. Omnes filii unius viri sumus; sinceri sumus, nec quidquam famuli tui     machinantur mali ”.</p>
<p class="bodytextLA" id="12">12. Quibus ille respondit: “ Aliter est; immunita terrae huius     considerare venistis! ”.</p>
<p class="bodytextLA" id="13">13. At illi: “ Duodecim, inquiunt, servi tui fratres sumus filii viri     unius in terra Chanaan; minimus cum patre nostro est, alius non est     super ”.</p>
<p class="bodytextLA" id="14">14. “ Hoc est, ait, quod locutus sum: exploratores estis!</p>
<p class="bodytextLA" id="15">15. Iam nunc experimentum vestri capiam: per salutem pharaonis, non     egrediemini hinc, donec veniat frater vester minimus!</p>
<p class="bodytextLA" id="16">16. Mittite ex vobis unum, et adducat eum; vos autem eritis in vinculis,     donec probentur, quae dixistis, utrum vera an falsa sint. Alioquin,     per salutem pharaonis, exploratores estis! ”.</p>
<p class="bodytextLA" id="17">17. Tradidit ergo illos custodiae tribus diebus.</p>
<p class="bodytextLA" id="18">18. Die autem tertio eductis de carcere, ait: “ Facite, quae dixi, et     vivetis; Deum enim timeo.</p>
<p class="bodytextLA" id="19">19. Si sinceri estis, frater vester unus ligetur in carcere; vos autem     abite et ferte frumenta, quae emistis, in domos vestras,</p>
<p class="bodytextLA" id="20">20. et fratrem vestrum minimum ad me adducite, ut possim vestros probare     sermones, et non moriamini ”. Fecerunt, ut dixerat,</p>
<p class="bodytextLA" id="21">21. et locuti sunt ad invicem: “ Merito haec patimur, quia peccavimus in     fratrem nostrum videntes angustiam animae illius, cum deprecaretur     nos, et non audivimus. Idcirco venit super nos ista tribulatio ”.</p>
<p class="bodytextLA" id="22">22. Et Ruben ait: “ Numquid non dixi vobis: Nolite peccare in puerum? Et     non audistis me. En sanguis eius exquiritur ”.</p>
<p class="bodytextLA" id="23">23. Nesciebant autem quod intellegeret Ioseph, eo quod per interpretem     loquebatur ad eos.</p>
<p class="bodytextLA" id="24">24. Avertitque se parumper et flevit; et reversus locutus est ad eos.</p>
<p class="bodytextLA" id="25">25. Tollensque Simeon et ligans, illis praesentibus, iussit ministris,     ut implerent eorum saccos tritico et reponerent pecunias singulorum     in sacculis suis, datis supra cibariis in viam. Qui fecerunt ita.</p>
<p class="bodytextLA" id="26">26. At illi portantes frumenta in asinis suis profecti sunt.</p>
<p class="bodytextLA" id="27">27. Apertoque unus sacco, ut daret iumento pabulum in deversorio,     contemplatus pecuniam in ore sacculi</p>
<p class="bodytextLA" id="28">28. dixit fratribus suis: “ Reddita est mihi pecunia: en habetur in     sacco! ”. Et obstupefacti turbatique mutuo dixerunt: “ Quidnam est     hoc, quod fecit nobis Deus? ”.</p>
<p class="bodytextLA" id="29">29. Veneruntque ad Iacob patrem suum in terram Chanaan; et narraverunt     ei omnia, quae accidissent sibi, dicentes:</p>
<p class="bodytextLA" id="30">30. “ Locutus est nobis dominus terrae dure et putavit nos exploratores     esse provinciae ”.</p>
<p class="bodytextLA" id="31">31. Cui respondimus: “ Sinceri sumus, nec ullas molimur insidias;</p>
<p class="bodytextLA" id="32">32. duodecim fratres uno patre geniti sumus, unus non est super, minimus     cum patre nostro est in terra Chanaan.</p>
<p class="bodytextLA" id="33">33. Et dixit nobis vir, dominus terrae: "Sic probabo quod sinceri sitis:     fratrem vestrum unum dimittite apud me et cibaria domibus vestris     necessaria sumite et abite;</p>
<p class="bodytextLA" id="34">34. fratremque vestrum minimum adducite ad me, ut sciam quod non sitis     exploratores et istum, qui tenetur in vinculis, recipere possitis ac     deinceps peragrandi terram habeatis licentiam" ”.</p>
<p class="bodytextLA" id="35">35. His dictis, cum frumenta effunderent, singuli reppererunt in ore     saccorum ligatas pecunias; exterritisque simul omnibus,</p>
<p class="bodytextLA" id="36">36. dixit pater Iacob: “ Absque liberis me esse fecistis: Ioseph non est     super, Simeon tenetur in vinculis, et Beniamin auferetis. In me haec     omnia mala reciderunt ”.</p>
<p class="bodytextLA" id="37">37. Cui respondit Ruben: “ Duos filios meos interfice, si non reduxero     illum tibi; trade illum in manu mea, et ego eum tibi restituam ”.</p>
<p class="bodytextLA" id="38">38. At ille: “ Non descendet, inquit, filius meus vobiscum. Frater     mortuus est, et ipse solus remansit; si quid ei adversi acciderit in     via, deducetis canos meos cum dolore ad inferos ”.</p>

</body>
</html>