
<!DOCTYPE html> 
<html lang=”LA”>
  <head>
    <title> Bible Genesis :  Chapter 44 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Praecepit autem Ioseph dispensatori domus suae dicens: “ Imple     saccos eorum frumento, quantum possunt capere, et pone pecuniam     singulorum in summitate sacci.  </p>
<p class="bodytextLA" id="2">2. Scyphum autem meum argenteum et pretium, quod dedit tritici, pone in     ore sacci iunioris ”. Factumque est ita.  </p>
<p class="bodytextLA" id="3">3. Et, orto mane, dimissi sunt cum asinis suis.  </p>
<p class="bodytextLA" id="4">4. Iamque urbem exierant et processerant paululum, tunc Ioseph,     arcessito dispensatore domus: “ Surge, inquit, et persequere viros;     et apprehensis dicito: "Quare reddidistis malum pro bono? Cur furati     estis mihi scyphum argenteum?  </p>
<p class="bodytextLA" id="5">5. Nonne ipse est, in quo bibit dominus meus et in quo augurari solet?     Pessimam rem fecistis!" ”.  </p>
<p class="bodytextLA" id="6">6. Fecit ille, ut iusserat, et apprehensis per ordinem locutus est.  </p>
<p class="bodytextLA" id="7">7. Qui responderunt: “ Quare sic loquitur dominus noster? Absit a     servis tuis, ut tantum flagitii commiserimus.  </p>
<p class="bodytextLA" id="8">8. Pecuniam, quam invenimus in summitate saccorum, reportavimus ad te     de terra Chanaan; et quomodo consequens est, ut furati simus de domo     domini tui aurum vel argentum?  </p>
<p class="bodytextLA" id="9">9. Apud quemcumque fuerit inventum servorum tuorum, quod quaeris,     moriatur; et nos erimus servi domini nostri ”.</p>
<p class="bodytextLA" id="10">10. Qui dixit eis: “ Fiat iuxta vestram sententiam: apud quemcumque     fuerit inventum, ipse sit servus meus; vos autem eritis innoxii ”.</p>
<p class="bodytextLA" id="11">11. Itaque festinato deponentes in terram saccos aperuerunt singuli.</p>
<p class="bodytextLA" id="12">12. Quos scrutatus incipiens a maiore usque ad minimum invenit scyphum     in sacco Beniamin.</p>
<p class="bodytextLA" id="13">13. At illi, scissis vestibus, oneratisque rursum asinis, reversi sunt     in oppidum.</p>
<p class="bodytextLA" id="14">14. Et Iudas cum fratribus ingressus est ad Ioseph ­ necdum enim de loco     abierat ­ omnesque ante eum pariter in terram corruerunt.</p>
<p class="bodytextLA" id="15">15. Quibus ille ait: “ Cur sic agere voluistis? An ignoratis quod non     sit similis mei in augurandi scientia? ”.</p>
<p class="bodytextLA" id="16">16. Cui Iudas: “ Quid respondebimus, inquit, domino meo? Vel quid     loquemur aut iuste poterimus obtendere? Deus invenit iniquitatem     servorum tuorum; en omnes servi sumus domini mei, et nos et apud     quem inventus est scyphus ”.</p>
<p class="bodytextLA" id="17">17. Respondit Ioseph: “ Absit a me, ut sic agam! Qui furatus est     scyphum, ipse sit servus meus; vos autem abite liberi ad patrem     vestrum ”.</p>
<p class="bodytextLA" id="18">18. Accedens autem propius Iudas confidenter ait: “ Oro, domine mi,     loquatur servus tuus verbum in auribus tuis, et ne irascaris famulo     tuo; tu es enim sicut pharao!</p>
<p class="bodytextLA" id="19">19. Dominus meus interrogavit prius servos suos: "Habetis patrem aut     fratrem?".</p>
<p class="bodytextLA" id="20">20. Et nos respondimus domino meo: "Est nobis pater senex et puer     parvulus, qui in senectute illius natus est, cuius uterinus frater     mortuus est; et ipse solus superest a matre sua, pater vero tenere     diligit eum" ”.</p>
<p class="bodytextLA" id="21">21. Dixistique servis tuis: "Adducite eum ad me, et ponam oculos meos     super illum".</p>
<p class="bodytextLA" id="22">22. Suggessimus domino meo: "Non potest puer relinquere patrem suum; si     enim illum dimiserit, morietur".</p>
<p class="bodytextLA" id="23">23. Et dixisti servis tuis: "Nisi venerit frater vester minimus     vobiscum, non videbitis amplius faciem meam".</p>
<p class="bodytextLA" id="24">24. Cum ergo ascendissemus ad famulum tuum patrem nostrum, narravimus ei     omnia, quae locutus est dominus meus,</p>
<p class="bodytextLA" id="25">25. et dixit pater noster: "Revertimini et emite nobis parum tritici".</p>
<p class="bodytextLA" id="26">26. Cui diximus: "Ire non possumus. Si frater noster minimus descenderit     nobiscum, proficiscemur simul; alioquin, illo absente, non poterimus     videre faciem viri".</p>
<p class="bodytextLA" id="27">27. Ad quae servus tuus pater meus respondit: "Vos scitis quod duos     genuerit mihi uxor mea.</p>
<p class="bodytextLA" id="28">28. Egressus est unus a me, et dixi: Bestia devoravit eum! Et hucusque     non comparet.</p>
<p class="bodytextLA" id="29">29. Si tuleritis et istum a facie mea, et aliquid ei in via contigerit,     deducetis canos meos cum maerore ad inferos".</p>
<p class="bodytextLA" id="30">30. Igitur, si intravero ad servum tuum patrem meum, et puer defuerit ­     cum anima illius ex huius anima pendeat ­</p>
<p class="bodytextLA" id="31">31. videritque eum non esse nobiscum, morietur; et deducent famuli tui     canos eius cum dolore ad inferos.</p>
<p class="bodytextLA" id="32">32. Servus tuus pro puero patri meo spopondit: Nisi reduxero eum,     peccati reus ero in patrem meum omni tempore.</p>
<p class="bodytextLA" id="33">33. Manebo itaque servus tuus pro puero in ministerio domini mei, et     puer ascendat cum fratribus suis.</p>
<p class="bodytextLA" id="34">34. Non enim possum redire ad patrem meum, absente puero, ne     calamitatis, quae oppressura est patrem meum, testis assistam ”.</p>

</body>
</html>