
<!DOCTYPE html> 
<html lang=”LA”>
  <head>
    <title> Bible Genesis :  Chapter 38 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Eo tempore descendens Iudas a fratribus suis divertit ad virum     Odollamitem nomine Hiram.  </p>
<p class="bodytextLA" id="2">2. Viditque ibi filiam hominis Chananaei vocabulo Sue et, accepta     uxore, ingressus est ad eam.  </p>
<p class="bodytextLA" id="3">3. Quae concepit et peperit filium vocavitque nomen eius Her.  </p>
<p class="bodytextLA" id="4">4. Rursumque concepto fetu, natum filium nominavit Onan.  </p>
<p class="bodytextLA" id="5">5. Tertium quoque peperit, quem appellavit Sela. Ipsa autem erat in     Chasib, quando peperit illum.  </p>
<p class="bodytextLA" id="6">6. Dedit autem Iudas uxorem primogenito suo Her nomine Thamar.  </p>
<p class="bodytextLA" id="7">7. Fuit quoque Her primogenitus Iudae nequam in conspectu Domini, et ab     eo occisus est.  </p>
<p class="bodytextLA" id="8">8. Dixit ergo Iudas ad Onan: “ Ingredere ad uxorem fratris tui et     sociare illi, ut suscites semen fratri tuo ”.  </p>
<p class="bodytextLA" id="9">9. Ille, sciens non sibi nasci hunc filium, introiens ad uxorem fratris     sui semen fundebat in terram, ne proles fratris nomine nasceretur.</p>
<p class="bodytextLA" id="10">10. Et idcirco occidit et eum Dominus, quod rem detestabilem fecerat.</p>
<p class="bodytextLA" id="11">11. Quam ob rem dixit Iudas Thamar nurui suae: “ Esto vidua in domo     patris tui, donec crescat Sela filius meus ”. Timebat, enim, ne et     ipse moreretur sicut fratres eius. Quae abiit et habitavit in domo     patris sui.</p>
<p class="bodytextLA" id="12">12. Evolutis autem multis diebus, mortua est filia Sue uxor Iudae. Qui,     post luctum consolatione suscepta, ascendebat ad tonsores ovium     suarum ipse et Hiras amicus suus Odollamites in Thamnam.</p>
<p class="bodytextLA" id="13">13. Nuntiatumque est Thamar quod socer illius ascenderet in Thamnam ad     tondendas oves.</p>
<p class="bodytextLA" id="14">14. Quae, depositis viduitatis vestibus, cooperuit se velo et, mutato     habitu, sedit in porta Enaim in via, quae ducit Thamnam; eo quod     crevisset Sela, et non eum accepisset maritum.</p>
<p class="bodytextLA" id="15">15. Quam cum vidisset Iudas, suspicatus est esse meretricem; operuerat     enim vultum suum.</p>
<p class="bodytextLA" id="16">16. Declinansque ad eam in via ait: “ Veni, coeam tecum ”; nesciebat     enim quod nurus sua esset. Qua respondente: “ Quid mihi dabis, ut     fruaris concubitu meo? ”,</p>
<p class="bodytextLA" id="17">17. dixit: “ Mittam tibi haedum de gregibus ”. Rursum illa dicente: “ Si     dederis mihi arrabonem, donec mittas illum ”,</p>
<p class="bodytextLA" id="18">18. ait Iudas: “ Quid vis tibi pro arrabone dari? ”. Respondit: “     Sigillum tuum et funiculum et baculum, quem manu tenes ”. Et dedit     ei. In coitu cum eo mulier concepit</p>
<p class="bodytextLA" id="19">19. et surgens abiit; depositoque velo, induta est viduitatis vestibus.</p>
<p class="bodytextLA" id="20">20. Misit autem Iudas haedum per amicum suum Odollamitem, ut reciperet     pignus, quod dederat mulieri. Qui cum non invenisset eam,</p>
<p class="bodytextLA" id="21">21. interrogavit homines loci illius: “ Ubi est meretrix, quae sedebat     in Enaim in via? ”. Respondentibus cunctis: “ Non fuit in loco isto     meretrix ”,</p>
<p class="bodytextLA" id="22">22. reversus est ad Iudam et dixit ei: “ Non inveni eam; sed et homines     loci illius dixerunt mihi numquam ibi sedisse scortum ”.</p>
<p class="bodytextLA" id="23">23. Ait Iudas: “ Habeat sibi; ne simus in ludibrium. Ego misi haedum,     quem promiseram, et tu non invenisti eam ”.</p>
<p class="bodytextLA" id="24">24. Ecce autem post tres menses nuntiaverunt Iudae dicentes: “ Fornicata     est Thamar nurus tua et gravida est ex fornicatione ”. Dixitque     Iudas: “ Producite eam, ut comburatur ”.</p>
<p class="bodytextLA" id="25">25. Quae cum educeretur ad poenam, misit ad socerum suum dicens: “ De     viro, cuius haec sunt, concepi; cognosce cuius sit sigillum et     funiculus et baculus ”.</p>
<p class="bodytextLA" id="26">26. Qui, agnitis pignoribus, ait: “ Iustior me est, quia non tradidi eam     Sela filio meo ”. Attamen ultra non cognovit illam.</p>
<p class="bodytextLA" id="27">27. Instante autem partu, apparuerunt gemini in utero; atque in ipsa     effusione infantium unus protulit manum, in qua obstetrix ligavit     coccinum dicens:</p>
<p class="bodytextLA" id="28">28. “ Iste egressus est prior ”.</p>
<p class="bodytextLA" id="29">29. Illo vero retrahente manum, egressus est frater eius; dixitque     mulier: “ Qualem rupisti tibi rupturam? ”. Et ob hanc causam vocatum     est nomen eius Phares (id est Ruptura).</p>
<p class="bodytextLA" id="30">30. Postea egressus est frater eius, in cuius manu erat coccinum; qui     appellatus est Zara (id est Ortus solis).</p>

</body>
</html>