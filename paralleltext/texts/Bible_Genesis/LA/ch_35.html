
<!DOCTYPE html> 
<html lang=”LA”>
  <head>
    <title> Bible Genesis :  Chapter 35 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Locutus est Deus ad Iacob: “ Surge et ascende Bethel et habita ibi;     facque altare Deo, qui apparuit tibi, quando fugiebas Esau fratrem     tuum ”.  </p>
<p class="bodytextLA" id="2">2. Iacob vero, convocata omni domo sua, ait: “ Abigite deos alienos,     qui in medio vestri sunt, et mundamini ac mutate vestimenta vestra.  </p>
<p class="bodytextLA" id="3">3. Surgamus et ascendamus in Bethel, ut faciamus ibi altare Deo, qui     exaudivit me in die tribulationis meae et socius fuit itineris mei ”.  </p>
<p class="bodytextLA" id="4">4. Dederunt ergo ei omnes deos alienos, quos habebant, et inaures, quae     erant in auribus eorum; at ille infodit ea subter Quercum, quae est     prope urbem Sichem.  </p>
<p class="bodytextLA" id="5">5. Cumque profecti essent, terror Dei invasit omnes per circuitum     civitates, et non sunt ausi persequi filios Iacob.  </p>
<p class="bodytextLA" id="6">6. Venit igitur Iacob Luzam, quae est in terra Chanaan, id est Bethel,     ipse et omnis populus cum eo.  </p>
<p class="bodytextLA" id="7">7. Aedificavitque ibi altare et appellavit nomen loci illius Deus     Bethel; ibi enim apparuit ei Deus, cum fugeret fratrem suum.  </p>
<p class="bodytextLA" id="8">8. Eodem tempore mortua est Debora nutrix Rebeccae et sepulta est ad     radices Bethel subter quercum; vocatumque est nomen loci illius     Quercus fletus.  </p>
<p class="bodytextLA" id="9">9. Apparuit iterum Deus Iacob, postquam reversus est de Paddanaram,     benedixitque ei</p>
<p class="bodytextLA" id="10">10. dicens: “ Non vocaberis ultra Iacob, sed Israel erit nomen tuum ”,     et appellavit eum Israel.</p>
<p class="bodytextLA" id="11">11. Dixitque ei: “ Ego Deus omnipotens. Cresce et multiplicare; gens et     congregatio nationum erunt ex te, reges de lumbis tuis egredientur.</p>
<p class="bodytextLA" id="12">12. Terramque, quam dedi Abraham et Isaac, dabo tibi; et semini tuo post     te dabo terram hanc ”.</p>
<p class="bodytextLA" id="13">13. Et ascendit ab eo Deus.</p>
<p class="bodytextLA" id="14">14. Ille vero erexit titulum lapideum in loco, quo locutus ei fuerat     Deus, libans super eum libamina et effundens oleum</p>
<p class="bodytextLA" id="15">15. vocansque nomen loci illius Bethel.</p>
<p class="bodytextLA" id="16">16. Egressi sunt de Bethel. Et adhuc spatium quoddam erat usque ad     Ephratham, cum parturiret Rachel;</p>
<p class="bodytextLA" id="17">17. ob difficultatem partus periclitari coepit, dixitque ei obstetrix: “     Noli timere, quia et hac vice habes filium ”.</p>
<p class="bodytextLA" id="18">18. Egrediente autem anima et imminente iam morte, vocavit nomen filii     sui Benoni (id est Filius doloris mei); pater vero appellavit eum     Beniamin (id est Filius dextrae).</p>
<p class="bodytextLA" id="19">19. Mortua est ergo Rachel et sepulta est in via, quae ducit Ephratham;     haec est Bethlehem.</p>
<p class="bodytextLA" id="20">20. Erexitque Iacob titulum super sepulcrum eius; hic est titulus     monumenti Rachel usque in praesentem diem.</p>
<p class="bodytextLA" id="21">21. Egressus inde Israel, fixit tabernaculum trans Magdaleder (id est     Turris gregis).</p>
<p class="bodytextLA" id="22">22. Cumque habitaret in illa regione, abiit Ruben et dormivit cum Bilha     concubina patris sui; quod illum minime latuit. Erant autem filii     Iacob duodecim.</p>
<p class="bodytextLA" id="23">23. Filii Liae: primogenitus Ruben et Simeon et Levi et Iudas et     Issachar et Zabulon.</p>
<p class="bodytextLA" id="24">24. Filii Rachel: Ioseph et Beniamin.</p>
<p class="bodytextLA" id="25">25. Filii Bilhae ancillae Rachelis: Dan et Nephthali.</p>
<p class="bodytextLA" id="26">26. Filii Zelphae ancillae Liae: Gad et Aser. Hi sunt filii Iacob, qui     nati sunt ei in Paddanaram.</p>
<p class="bodytextLA" id="27">27. Venit Iacob ad Isaac patrem suum in Mambre Cariatharbe, id est     Hebron, ubi peregrinatus est Abraham et Isaac.</p>
<p class="bodytextLA" id="28">28. Et completi sunt dies Isaac centum octoginta annorum;</p>
<p class="bodytextLA" id="29">29. consumptusque aetate mortuus est et appositus est populo suo senex     et plenus dierum. Et sepelierunt eum Esau et Iacob filii sui.</p>

</body>
</html>