
<!DOCTYPE html> 
<html lang=”LA”>
  <head>
    <title> Bible Genesis :  Chapter 15 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. His itaque transactis, factus est sermo Domini ad Abram per visionem     dicens: “Noli timere, Abram! Ego protector tuus sum, et merces tua     magna erit nimis”.  </p>
<p class="bodytextLA" id="2">2. Dixitque Abram: “Domine Deus, quid dabis mihi? Ego vadam absque     liberis, et heres domus meae erit Damascenus Eliezer ”.  </p>
<p class="bodytextLA" id="3">3. Addiditque Abram: “En mihi non dedisti semen, et ecce vernaculus     meus heres meus erit”.  </p>
<p class="bodytextLA" id="4">4. Sed ecce sermo Domini factus est ad eum: “Non erit hic heres tuus,     sed qui egredietur de visceribus tuis, ipsum habebis heredem ”.  </p>
<p class="bodytextLA" id="5">5. Eduxitque eum foras et ait illi: “Suspice caelum et numera stellas,     si potes”. Et dixit ei: “Sic erit semen tuum”.  </p>
<p class="bodytextLA" id="6">6. Credidit Domino, et reputatum est ei ad iustitiam.  </p>
<p class="bodytextLA" id="7">7. Dixitque ad eum: “Ego Dominus, qui eduxi te de Ur Chaldaeorum, ut     darem tibi terram istam, et possideres eam”.  </p>
<p class="bodytextLA" id="8">8. Et ille ait: “Domine Deus, unde scire possum quod possessurus sim eam?”.  </p>
<p class="bodytextLA" id="9">9. Respondens Dominus: “Sume, inquit, mihi vitulam triennem et capram     trimam et arietem annorum trium, turturem quoque et columbam”.</p>
<p class="bodytextLA" id="10">10. Qui tollens universa haec divisit ea per medium et utrasque partes     contra se altrinsecus posuit; aves autem non divisit.</p>
<p class="bodytextLA" id="11">11. Descenderuntque volucres super cadavera, et abigebat eas Abram.</p>
<p class="bodytextLA" id="12">12. Cumque sol occumberet, sopor irruit super Abram, et ecce horror     magnus et tenebrosus invasit eum.</p>
<p class="bodytextLA" id="13">13. Dictumque est ad eum: “Scito praenoscens quod peregrinum futurum sit     semen tuum in terra non sua, et subicient eos servituti et affligent     quadringentis annis.</p>
<p class="bodytextLA" id="14">14. Verumtamen et gentem, cui servituri sunt, ego iudicabo, et post haec     egredientur cum magna substantia.</p>
<p class="bodytextLA" id="15">15. Tu autem ibis ad patres tuos in pace, sepultus in senectute bona.</p>
<p class="bodytextLA" id="16">16. Generatione autem quarta revertentur huc; necdum enim completae sunt     iniquitates Amorraeorum usque ad praesens tempus”.</p>
<p class="bodytextLA" id="17">17. Cum ergo occubuisset sol, facta est caligo tenebrosa, et apparuit     clibanus fumans et lampas ignis transiens inter divisiones illas.</p>
<p class="bodytextLA" id="18">18. In illo die pepigit Dominus cum Abram foedus dicens: “Semini tuo     dabo terram hanc a fluvio Aegypti usque ad magnum fluvium Euphraten,</p>
<p class="bodytextLA" id="19">19. Cinaeos et Cenezaeos, Cedmonaeos</p>
<p class="bodytextLA" id="20">20. et Hetthaeos et Pherezaeos, Raphaim quoque</p>
<p class="bodytextLA" id="21">21. et Amorraeos et Chananaeos et Gergesaeos et Iebusaeos”.</p>

</body>
</html>