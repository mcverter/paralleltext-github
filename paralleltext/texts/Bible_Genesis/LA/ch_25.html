
<!DOCTYPE html> 
<html lang=”LA”>
  <head>
    <title> Bible Genesis :  Chapter 25 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Abraham vero aliam duxit uxorem nomine Ceturam,  </p>
<p class="bodytextLA" id="2">2. quae peperit ei Zamran et Iecsan et Madan et Madian et Iesboc et Sue.  </p>
<p class="bodytextLA" id="3">3. Iecsan quoque genuit Saba et Dedan. Filii Dedan fuerunt Assurim et     Latusim et Loommim.  </p>
<p class="bodytextLA" id="4">4. At vero ex Madian ortus est Epha et Opher et Henoch et Abida et     Eldaa. Omnes hi filii Ceturae.  </p>
<p class="bodytextLA" id="5">5. Deditque Abraham cuncta, quae possederat, Isaac;  </p>
<p class="bodytextLA" id="6">6. filiis autem concubinarum suarum largitus est munera et separavit     eos ab Isaac filio suo, dum adhuc ipse viveret, ad plagam orientalem.  </p>
<p class="bodytextLA" id="7">7. Fuerunt autem dies vitae Abrahae centum septuaginta quinque anni.  </p>
<p class="bodytextLA" id="8">8. Et deficiens mortuus est Abraham in senectute bona provectaeque     aetatis et plenus dierum congregatusque est ad populum suum.  </p>
<p class="bodytextLA" id="9">9. Et sepelierunt eum Isaac et Ismael filii sui in spelunca Machpela,     quae sita est in agro Ephron filii Seor Hetthaei e regione Mambre,</p>
<p class="bodytextLA" id="10">10. quem emerat a filiis Heth. Ibi sepultus est ipse et Sara uxor eius.</p>
<p class="bodytextLA" id="11">11. Et post obitum illius benedixit Deus Isaac filio eius, qui habitabat     iuxta puteum Lahairoi.</p>
<p class="bodytextLA" id="12">12. Hae sunt generationes Ismael filii Abrahae, quem peperit ei Agar     Aegyptia famula Sarae.</p>
<p class="bodytextLA" id="13">13. Et haec nomina filiorum Ismael in vocabulis et generationibus suis:     primogenitus Ismaelis Nabaioth, dein Cedar et Adbeel et Mabsam,</p>
<p class="bodytextLA" id="14">14. Masma quoque et Duma et Massa,</p>
<p class="bodytextLA" id="15">15. Hadad et Thema, Iethur et Naphis et Cedma.</p>
<p class="bodytextLA" id="16">16. Isti sunt filii Ismaelis, et haec nomina eorum per vicos et     mansiones eorum: duodecim principes tribuum suarum.</p>
<p class="bodytextLA" id="17">17. Et facti sunt anni vitae Ismaelis centum triginta septem; deficiens     mortuus est et appositus ad populum suum.</p>
<p class="bodytextLA" id="18">18. Habitaverunt autem ab Hevila usque Sur, quae respicit Aegyptum     introeuntibus Assyriam. In faciem cunctorum fratrum suorum obiit.</p>
<p class="bodytextLA" id="19">19. Hae sunt generationes Isaac filii Abraham: Abraham genuit Isaac;</p>
<p class="bodytextLA" id="20">20. qui, cum quadraginta esset annorum, duxit uxorem Rebeccam filiam     Bathuelis Aramaei de Paddanaram, sororem Laban Aramaei.</p>
<p class="bodytextLA" id="21">21. Deprecatusque est Isaac Dominum pro uxore sua, eo quod esset     sterilis. Qui exaudivit eum et dedit conceptum Rebeccae.</p>
<p class="bodytextLA" id="22">22. Sed collidebantur in utero eius parvuli. Quae ait: “Si sic est, cur     mihi?”. Perrexitque, ut consuleret Dominum.</p>
<p class="bodytextLA" id="23">23. Qui respondens ait: “Duae gentes sunt in utero tuo, et duo populi ex     ventre tuo dividentur; populusque populum superabit, et maior     serviet minori”.</p>
<p class="bodytextLA" id="24">24. Iam tempus pariendi venerat, et ecce gemini in utero eius.</p>
<p class="bodytextLA" id="25">25. Qui primus egressus est rufus erat et totus quasi pallium pilosum;     vocatumque est nomen eius Esau. Postea frater eius egrediens plantam     Esau tenebat manu, et idcirco appellatum est nomen eius Iacob.</p>
<p class="bodytextLA" id="26">26. Sexagenarius erat Isaac, quando nati sunt parvuli.</p>
<p class="bodytextLA" id="27">27. Quibus adultis, factus est Esau vir gnarus venandi et homo agrestis;     Iacob autem vir compositus et habitans in tabernaculis.</p>
<p class="bodytextLA" id="28">28. Isaac amabat Esau, eo quod de venationibus illius libenter     vesceretur; et Rebecca diligebat Iacob.</p>
<p class="bodytextLA" id="29">29. Coxit autem Iacob pulmentum; ad quem, cum venisset Esau de agro lassus,</p>
<p class="bodytextLA" id="30">30. ait: “Da mihi de coctione hac rufa, quia oppido lassus sum”. Quam ob     causam vocatum est nomen eius Edom (id est Rufus).</p>
<p class="bodytextLA" id="31">31. Cui dixit Iacob: “Vende mihi prius primogenita tua”.</p>
<p class="bodytextLA" id="32">32. Ille respondit: “En morior; quid mihi proderunt primogenita?”.</p>
<p class="bodytextLA" id="33">33. Ait Iacob: “Iura ergo mihi”. Iuravit et vendidit primogenita.</p>
<p class="bodytextLA" id="34">34. Et sic, accepto pane et lentis edulio, comedit et bibit; surrexit et     abiit parvipendens quod primogenita vendidisset.</p>

</body>
</html>