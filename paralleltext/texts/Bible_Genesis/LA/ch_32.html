
<!DOCTYPE html> 
<html lang=”LA”>
  <head>
    <title> Bible Genesis :  Chapter 32 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Laban vero de nocte consur gens osculatus est filios et fi lias suas     et benedixit illis reversusque est in locum suum.  </p>
<p class="bodytextLA" id="2">2. Iacob quoque abiit itinere, quo coeperat, fueruntque ei obviam     angeli Dei.  </p>
<p class="bodytextLA" id="3">3. Quos cum vidisset, ait: “ Castra Dei sunt haec ”; et appellavit     nomen loci illius Mahanaim (id est Castra).  </p>
<p class="bodytextLA" id="4">4. Misit autem nuntios ante se ad Esau fratrem suum in terram Seir, in     regionem Edom.  </p>
<p class="bodytextLA" id="5">5. Praecepitque eis dicens: “ Sic loquimini domino meo Esau: Haec dicit     servus tuus Iacob: Apud Laban peregrinatus sum et fui usque in     praesentem diem.  </p>
<p class="bodytextLA" id="6">6. Habeo boves et asinos, oves et servos atque ancillas; mittoque nunc     legationem ad dominum meum, ut inveniam gratiam in conspectu tuo ”.  </p>
<p class="bodytextLA" id="7">7. Reversique sunt nuntii ad Iacob dicentes: “ Venimus ad Esau fratrem     tuum, et ecce properat in occursum tibi cum quadringentis viris ”.  </p>
<p class="bodytextLA" id="8">8. Timuit Iacob valde et perterritus divisit populum, qui secum erat,     greges quoque et oves et boves et camelos in duas turmas  </p>
<p class="bodytextLA" id="9">9. dicens: “ Si venerit Esau ad unam turmam et percusserit eam, alia     turma, quae reliqua est, salvabitur ”.</p>
<p class="bodytextLA" id="10">10. Dixitque Iacob: “ Deus patris mei Abraham et Deus patris mei Isaac,     Domine, qui dixisti mihi: "Revertere in terram tuam et in locum     nativitatis tuae, et benefaciam tibi",</p>
<p class="bodytextLA" id="11">11. minor sum cunctis miserationibus et cuncta veritate, quam explesti     servo tuo. In baculo meo transivi Iordanem istum et nunc cum duabus     turmis regredior.</p>
<p class="bodytextLA" id="12">12. Erue me de manu fratris mei, de manu Esau, quia valde eum timeo; ne     forte veniens percutiat matrem cum filiis.</p>
<p class="bodytextLA" id="13">13. Tu locutus es quod bene mihi faceres et dilatares semen meum sicut     arenam maris, quae prae multitudine numerari non potest ”.</p>
<p class="bodytextLA" id="14">14. Mansit ibi nocte illa et sumpsit de his, quae habebat, munera Esau     fratri suo:</p>
<p class="bodytextLA" id="15">15. capras ducentas, hircos viginti, oves ducentas et arietes viginti,</p>
<p class="bodytextLA" id="16">16. camelos fetas cum pullis suis triginta, vaccas quadraginta et tauros     decem, asinas viginti et pullos earum decem.</p>
<p class="bodytextLA" id="17">17. Et misit per manus servorum suorum singulos seorsum greges dixitque     pueris suis: “ Antecedite me, et sit spatium inter gregem et gregem ”.</p>
<p class="bodytextLA" id="18">18. Et praecepit priori dicens: “ Si obvium habueris Esau fratrem meum,     et interrogaverit te: "Cuius es?" et "Quo vadis?" et "Cuius sunt     ista, quae sequeris?",</p>
<p class="bodytextLA" id="19">19. respondebis: Servi tui Iacob; munera misit domino meo Esau. Ipse     quoque post nos venit ”.</p>
<p class="bodytextLA" id="20">20. Similiter mandata dedit secundo ac tertio et cunctis, qui     sequebantur greges, dicens: “ Iisdem verbis loquimini ad Esau, cum     inveneritis eum,</p>
<p class="bodytextLA" id="21">21. et addetis: Ipse quoque servus tuus Iacob iter nostrum insequitur.     Dixit enim: Placabo illum muneribus, quae praecedunt, et postea     videbo faciem eius: forsitan propitiabitur mihi ”.</p>
<p class="bodytextLA" id="22">22. Praecesserunt itaque munera ante eum, ipse vero mansit nocte illa in     castris.</p>
<p class="bodytextLA" id="23">23. Cumque nocte surrexisset, tulit duas uxores suas et totidem famulas     cum undecim filiis et transivit vadum Iaboc;</p>
<p class="bodytextLA" id="24">24. sumptis ergo traductisque illis et omnibus, quae ad se pertinebant,     per torrentem,</p>
<p class="bodytextLA" id="25">25. mansit solus.</p>
<p class="bodytextLA" id="26">Et ecce vir luctabatur cum eo usque mane.</p>
<p class="bodytextLA" id="27">1. Qui cum videret quod eum superare non posset, tetigit acetabulum     femoris eius, et statim luxatum est acetabulum femoris Iacob, cum     luctaretur cum illo.  </p>
<p class="bodytextLA" id="28">2. Dixitque: “ Dimitte me, iam enim ascendit aurora ”. Respondit: “ Non     dimittam te, nisi benedixeris mihi ”.  </p>
<p class="bodytextLA" id="29">3. Ait ad eum: “ Quod nomen est tibi? ”. Respondit: “ Iacob ”.  </p>
<p class="bodytextLA" id="30">4. At ille: “ Nequaquam, inquit, Iacob amplius appellabitur nomen tuum,     sed Israel: quoniam certasti cum Deo et cum hominibus et     praevaluisti! ”.  </p>
<p class="bodytextLA" id="31">5. Interrogavit eum Iacob: “ Dic mihi, quo appellaris nomine? ”.     Respondit: “ Cur quaeris nomen meum? ”. Et benedixit ei in eodem loco.  </p>
<p class="bodytextLA" id="32">6. Vocavitque Iacob nomen loci illius Phanuel dicens: “ Vidi Deum facie     ad faciem, et salva facta est anima mea ”.  </p>
<p class="bodytextLA" id="33">7. Ortusque est ei sol, cum transgrederetur Phanuel; ipse vero     claudicabat propter femur.  </p>
<p class="bodytextLA" id="34">8. Quam ob causam non comedunt filii Israel nervum, qui est in femore,     usque in praesentem diem, eo quod tetigerit nervum femoris Iacob.</p>

</body>
</html>