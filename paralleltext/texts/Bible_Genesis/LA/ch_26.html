
<!DOCTYPE html> 
<html lang=”LA”>
  <head>
    <title> Bible Genesis :  Chapter 26 (Latin) </title>
  <head>
    <meta language="LA">
    <meta charset="utf-8">
  </head>
  <body class="LA">
<p class="bodytextLA" id="1">1. Orta autem fame super terram post eam sterilitatem, quae acciderat     in diebus Abraham, abiit Isaac ad Abimelech regem Philisthim in Gerara.  </p>
<p class="bodytextLA" id="2">2. Apparuitque ei Dominus et ait: “Ne descendas in Aegyptum, sed habita     in terra, quam dixero tibi,  </p>
<p class="bodytextLA" id="3">3. et peregrinare in ea; eroque tecum et benedicam tibi. Tibi enim et     semini tuo dabo universas regiones has complens iuramentum, quod     spopondi Abraham patri tuo,  </p>
<p class="bodytextLA" id="4">4. et multiplicabo semen tuum sicut stellas caeli daboque posteris tuis     universas regiones has; et benedicentur in semine tuo omnes gentes     terrae,  </p>
<p class="bodytextLA" id="5">5. eo quod oboedierit Abraham voci meae et custodierit praecepta et     mandata mea et iustificationes legesque servaverit”.  </p>
<p class="bodytextLA" id="6">6. Mansit itaque Isaac in Geraris.  </p>
<p class="bodytextLA" id="7">7. Qui, cum interrogaretur a viris loci illius super uxore sua,     respondit: “Soror mea est”. Timuerat enim confiteri quod sibi esset     sociata coniugio, reputans ne forte interficerent eum propter illius     pulchritudinem.  </p>
<p class="bodytextLA" id="8">8. Cumque pertransissent dies plurimi et ibidem moraretur, prospiciens     Abimelech rex Philisthim per fenestram vidit eum iocantem cum     Rebecca uxore sua.  </p>
<p class="bodytextLA" id="9">9. Et, accersito eo, ait: “Perspicuum est quod uxor tua sit; cur     mentitus es eam sororem tuam esse?”. Respondit: “Timui, ne morerer     propter eam”.</p>
<p class="bodytextLA" id="10">10. Dixitque Abimelech: “Quare hoc fecisti nobis? Potuit coire quispiam     de populo cum uxore tua, et induxeras super nos grande peccatum”.     Praecepitque omni populo dicens:</p>
<p class="bodytextLA" id="11">11. “Qui tetigerit hominem hunc et uxorem eius, morte morietur”.</p>
<p class="bodytextLA" id="12">12. Sevit autem Isaac in terra illa et invenit in ipso anno centuplum;     benedixitque ei Dominus.</p>
<p class="bodytextLA" id="13">13. Et locupletatus est homo et ibat proficiens atque succrescens, donec     magnus vehementer effectus est;</p>
<p class="bodytextLA" id="14">14. habuitque possessionem ovium et armentorum et familiae plurimum. Ob     haec invidentes ei Philisthim</p>
<p class="bodytextLA" id="15">15. omnes puteos, quos foderant servi patris illius in diebus Abraham,     obstruxerunt implentes humo,</p>
<p class="bodytextLA" id="16">16. in tantum ut ipse Abimelech diceret ad Isaac: “ Recede a nobis,     quoniam potentior nostri factus es valde ”.</p>
<p class="bodytextLA" id="17">17. Et ille discedens tentoria fixit ad torrentem Gerarae habitavitque ibi.</p>
<p class="bodytextLA" id="18">18. Rursum fodit puteos, quos foderant in diebus patris sui Abraham et     quos, illo mortuo, obstruxerant Philisthim. Appellavitque eos eisdem     nominibus, quibus ante pater vocaverat.</p>
<p class="bodytextLA" id="19">19. Foderunt servi Isaac in torrente et reppererunt ibi puteum aquae vivae.</p>
<p class="bodytextLA" id="20">20. Sed et ibi iurgium fuit pastorum Gerarae adversus pastores Isaac     dicentium: “ Nostra est aqua! ”. Quam ob rem nomen putei vocavit     Esec (id est Iurgium), quia iurgati sunt cum eo.</p>
<p class="bodytextLA" id="21">21. Foderunt autem et alium puteum, et pro illo quoque rixati sunt;     appellavitque eum Sitna (id est Inimicitias).</p>
<p class="bodytextLA" id="22">22. Profectus inde fodit alium puteum, pro quo non contenderunt; itaque     vocavit nomen eius Rehoboth (id est Latitudinem) dicens: “ Nunc     dilatavit nos Dominus, et crescemus in terra ”.</p>
<p class="bodytextLA" id="23">23. Ascendit autem ex illo loco in Bersabee,</p>
<p class="bodytextLA" id="24">24. ubi apparuit ei Dominus in ipsa nocte dicens: “ Ego sum Deus Abraham     patris tui. Noli timere, quia tecum sum; benedicam tibi et     multiplicabo semen tuum propter servum meum Abraham ”.</p>
<p class="bodytextLA" id="25">25. Itaque aedificavit ibi altare et, invocato nomine Domini, extendit     tabernaculum, et servi Isaac foderunt ibi puteum.</p>
<p class="bodytextLA" id="26">26. Abimelech autem venit ad eum de Geraris et Ochozath amicus illius et     Phicol dux militum,</p>
<p class="bodytextLA" id="27">27. et locutus est eis Isaac: “ Quid venistis ad me hominem, quem     odistis et expulistis a vobis? ”.</p>
<p class="bodytextLA" id="28">28. Qui responderunt: “ Vidimus tecum esse Dominum et idcirco diximus:     Sit iuramentum inter nos et te, et ineamus tecum foedus,</p>
<p class="bodytextLA" id="29">29. ut non facias nobis quidquam mali, sicut et nos non attigimus te et     nihil fecimus tibi nisi bonum et cum pace dimisimus te. Tu es enim     benedictus Domini ”.</p>
<p class="bodytextLA" id="30">30. Fecit ergo eis convivium, et comederunt et biberunt.</p>
<p class="bodytextLA" id="31">31. Surgentesque mane iuraverunt sibi mutuo. Dimisitque eos Isaac, et     profecti sunt ab eo cum pace.</p>
<p class="bodytextLA" id="32">32. Ecce autem venerunt in ipso die servi Isaac annuntiantes ei de     puteo, quem foderant, atque dicentes: “ Invenimus aquam ”.</p>
<p class="bodytextLA" id="33">33. Unde appellavit eum Sabee (quod significat Abundantiam); et nomen     urbi impositum est Bersabee usque in praesentem diem.</p>
<p class="bodytextLA" id="34">34. Esau vero quadragenarius duxit uxores Iudith filiam Beeri Hetthaei     et Basemath filiam Elon Hetthaei.</p>
<p class="bodytextLA" id="35">35. Quae ambae offenderant animum Isaac et Rebeccae.</p>

</body>
</html>