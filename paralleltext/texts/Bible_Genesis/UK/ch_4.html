
<!DOCTYPE html> 
<html lang=”UK”>
  <head>
    <title> Bible Genesis :  Chapter 4 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І пізнав Адам Єву, жінку свою, і вона завагітніла, і породила Каїна, і сказала: Набула чоловіка від Господа.</p>
<p class="bodytextUK" id="2">2 А далі вона породила брата йому Авеля. І був Авель пастух отари, а Каїн був рільник.</p>
<p class="bodytextUK" id="3">3 І сталось по деякім часі, і приніс Каїн Богові жертву від плоду землі.</p>
<p class="bodytextUK" id="4">4 А Авель, він також приніс від своїх перворідних з отари та від їхнього лою. І зглянувся Господь на Авеля й на жертву його,</p>
<p class="bodytextUK" id="5">5 а на Каїна й на жертву його не зглянувся. І сильно розгнівався Каїн, і обличчя його похилилось.</p>
<p class="bodytextUK" id="6">6 І сказав Господь Каїнові: Чого ти розгнівався, і чого похилилось обличчя твоє?</p>
<p class="bodytextUK" id="7">7 Отож, коли ти добре робитимеш, то підіймеш обличчя своє, а коли недобре, то в дверях гріх підстерігає. І до тебе його пожадання, а ти мусиш над ним панувати.</p>
<p class="bodytextUK" id="8">8 І говорив Каїн до Авеля, брата свого. І сталось, як були вони в полі, повстав Каїн на Авеля, брата свого, і вбив його.</p>
<p class="bodytextUK" id="9">9 І сказав Господь Каїнові: Де Авель, твій брат? А той відказав: Не знаю. Чи я сторож брата свого?</p>
<p class="bodytextUK" id="10">10 І сказав Господь: Що ти зробив? Голос крови брата твого взиває до Мене з землі.</p>
<p class="bodytextUK" id="11">11 А тепер ти проклятий від землі, що розкрила уста свої, щоб прийняти кров твого брата з твоєї руки.</p>
<p class="bodytextUK" id="12">12 Коли будеш ти порати землю, вона більше не дасть тобі сили своєї. Мандрівником та заволокою будеш ти на землі.</p>
<p class="bodytextUK" id="13">13 І сказав Каїн до Господа: Більший мій гріх, аніж можна знести.</p>
<p class="bodytextUK" id="14">14 Ось Ти виганяєш сьогодні мене з цієї землі, і я буду ховатись від лиця Твого. І я стану мандрівником та заволокою на землі, і буде, кожен, хто стріне мене, той уб'є мене.</p>
<p class="bodytextUK" id="15">15 І промовив до нього Господь: Через те кожен, хто вб'є Каїна, семикратно буде пімщений. містив Господь знака на Каїні, щоб не вбив його кожен, хто стріне його.</p>
<p class="bodytextUK" id="16">16 І вийшов Каїн з-перед лиця Господнього, й осів у країні Нод, на схід від Едену.</p>
<p class="bodytextUK" id="17">17 І Каїн пізнав свою жінку, і стала вона вагітна, і вродила Еноха. І збудував він місто, і назвав ім'я тому містові, як ім'я свого сина: Енох.</p>
<p class="bodytextUK" id="18">18 І народився в Еноха Ірад, а Ірад породив Мехуяїла, а Мехуяїл породив Метушаїла, а Метушаїл породив Ламеха.</p>
<p class="bodytextUK" id="19">19 І взяв собі Ламех дві жінки, ім'я одній Ада, а ймення другій Цілла.</p>
<p class="bodytextUK" id="20">20 І породила Ада Явала, він був батьком тих, що сидять по наметах і мають череду.</p>
<p class="bodytextUK" id="21">21 А ймення брата його Ювал, він був батьком усім, хто держить у руках гусла й сопілку.</p>
<p class="bodytextUK" id="22">22 А Цілла також породила Тувалкаїна, що кував всіляку мідь та залізо. А сестра Тувалкаїнова Ноема.</p>
<p class="bodytextUK" id="23">23 І промовив Ламех до жінок своїх: Адо й Цілло, послухайте ви мого голосу, жони Ламехові, почуйте ви слова мого! Бо якби я мужа забив за уразу свою, а дитину за рану свою,</p>
<p class="bodytextUK" id="24">24 і як буде усемеро пімщений Каїн, то Ламех у сімдесятеро й семеро!</p>
<p class="bodytextUK" id="25">25 І пізнав Адам ще свою жінку, і сина вона породила. І назвала ймення йому: Сиф, бо Бог дав мені інше насіння за Авеля, що забив його Каїн.</p>
<p class="bodytextUK" id="26">26 А Сифові теж народився був син, і він назвав імення йому: Енош. Тоді зачали були призивати Ймення Господнє.</p>

</body>
</html>