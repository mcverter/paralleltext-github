
<!DOCTYPE html> 
<html lang=”UK”>
  <head>
    <title> Bible Genesis :  Chapter 19 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І прибули обидва Анголи до Содому надвечір, а Лот сидів у брамі содомській. І побачив Лот, і встав їм назустріч, і вклонився обличчям до землі,</p>
<p class="bodytextUK" id="2">2 та й промовив: Ось, панове мої, зайдіть до дому вашого раба, і переночуйте, і помийте ноги свої, а рано встанете й підете на дорогу свою. А вони відказали: Ні, бо будемо ми ночувати на вулиці.</p>
<p class="bodytextUK" id="3">3 А він сильно на них налягав, і вони до нього з дороги зійшли, і ввійшли до дому його. І вчинив він для них прийняття, і напік прісного і їли вони.</p>
<p class="bodytextUK" id="4">4 Ще вони не полягали, а люди того міста, люди Содому від малого аж до старого, увесь народ звідусюди оточили той дім.</p>
<p class="bodytextUK" id="5">5 І вони закричали до Лота, і сказали йому: Де ті мужі, що ночі цієї до тебе прийшли? Виведи їх до нас, щоб нам їх пізнати!</p>
<p class="bodytextUK" id="6">6 І Лот вийшов до входу до них, а двері замкнув за собою,</p>
<p class="bodytextUK" id="7">7 і сказав: Браття мої, не чиніть лихого!</p>
<p class="bodytextUK" id="8">8 Ось у мене дві доньки, що мужа не пізнали. Нехай я їх до вас виведу, а ви їм робіть, що вам до вподоби... Тільки мужам оцім не робіть нічого, бо на те вони прийшли під тінь даху мого.</p>
<p class="bodytextUK" id="9">9 А вони закричали: Іди собі геть! І сказали: Цей один був прийшов, щоб пожити чужинцем, а він став тут суддею! Тепер ми зло гірше тобі заподієм, ніж їм! І сильно вони налягали на мужа, на Лота, і підійшли, щоб висадити двері.</p>
<p class="bodytextUK" id="10">10 Тоді вистромили свою руку ті мужі, і впровадили Лота до себе до дому, а двері замкнули.</p>
<p class="bodytextUK" id="11">11 А людей, що при вході до дому зібрались, вони вдарили сліпотою, від малого аж до великого. І ті попомучилися, шукаючи входу.</p>
<p class="bodytextUK" id="12">12 І сказали ті мужі до Лота: Ще хто в тебе тут? Зятів і синів своїх, і дочок своїх, і все, що в місті твоє, виведи з цього місця,</p>
<p class="bodytextUK" id="13">13 бо ми знищимо це місце, бо збільшився їхній крик перед Господом, і Господь послав нас, щоб знищити його.</p>
<p class="bodytextUK" id="14">14 І вийшов Лот, і промовив до зятів своїх, що мали взяти дочок його, і сказав: Уставайте, вийдіть із цього місця, бо Господь знищить місто. Але в очах зятів він здавався як жартун.</p>
<p class="bodytextUK" id="15">15 А коли зійшла світова зірниця, то Анголи принагляли Лота, говорячи: Уставай, візьми жінку свою та обох дочок своїх, що знаходяться тут, щоб тобі не загинути через гріх цього міста.</p>
<p class="bodytextUK" id="16">16 А що він вагався, то ті мужі через Господню до нього любов схопили за руку його, і за руку жінки його, і за руку обох дочок його, і вивели його, і поставили поза містом.</p>
<p class="bodytextUK" id="17">17 І сталося, коли один з них виводив їх поза місто, то промовив: Рятуй свою душу, не оглядайся позад себе, і не затримуйся ніде в околиці. Ховайся на гору, щоб тобі не загинути.</p>
<p class="bodytextUK" id="18">18 А Лот їм відказав: Ні ж бо, Господи!</p>
<p class="bodytextUK" id="19">19 Ось Твій раб знайшов милість в очах Твоїх, і Ти побільшив Свою милість, що зробив її зо мною, щоб зберегти при житті мою душу; але я не встигну сховатись на гору, щоб бува не спіткало мене зло, і я помру.</p>
<p class="bodytextUK" id="20">20 Ось місто це близьке, щоб утекти туди, а воно маленьке. Нехай сховаюсь я туди, чи ж воно не маленьке? і буде жити душа моя.</p>
<p class="bodytextUK" id="21">21 І відказав Він до нього: Ось Я прихиливсь до твого прохання, щоб не зруйнувати міста, про яке ти казав.</p>
<p class="bodytextUK" id="22">22 Швидко сховайся туди, бо Я не зможу нічого зробити, аж поки не прийдеш туди. Тому й назвав ім'я тому місту: Цоар.</p>
<p class="bodytextUK" id="23">23 Сонце зійшло над землею, а Лот прибув до Цоару.</p>
<p class="bodytextUK" id="24">24 І Господь послав на Содом та Гомору дощ із сірки й огню, від Господа з неба.</p>
<p class="bodytextUK" id="25">25 І поруйнував ті міста, і всю околицю, і всіх мешканців міст, і рослинність землі.</p>
<p class="bodytextUK" id="26">26 А жінка його, Лотова, озирнулася позад нього, і стала стовпом соляним!...</p>
<p class="bodytextUK" id="27">27 І встав Авраам рано вранці, і подався до місця, де стояв був він перед лицем Господнім.</p>
<p class="bodytextUK" id="28">28 І він подивився на Содом та Гомору, і на всю поверхню землі тієї околиці. І побачив: ось здіймається дим від землі, немов дим із вапнярки...</p>
<p class="bodytextUK" id="29">29 І сталося, як нищив Бог міста тієї околиці, то згадав Бог Авраама, і вислав Лота з середини руїни, коли руйнував ті міста, що сидів у них Лот.</p>
<p class="bodytextUK" id="30">30 І піднявся Лот із Цоару, і осів на горі, й обидві дочки його з ним, бо боявся пробувати в Цоарі. І осів у печері, він та обидві дочки його.</p>
<p class="bodytextUK" id="31">31 І промовила старша молодшій: Наш батько старий, а чоловіка немає в цім краї, щоб прийшов до нас, як звичайно на цілій землі.</p>
<p class="bodytextUK" id="32">32 Ходи, напіймо свого батька вином, і покладімося з ним. І оживимо нащадків від нашого батька.</p>
<p class="bodytextUK" id="33">33 І ночі тієї вони напоїли вином свого батька. І прийшла старша та й поклалася з батьком своїм. А він не знав, коли вона лягла й коли встала...</p>
<p class="bodytextUK" id="34">34 І сталося другого дня, і старша сказала молодшій: Ось я минулої ночі поклалась була з своїм батьком. Напіймо його вином також ночі цієї, і прийди ти, покладися з ним, і оживимо нащадків від нашого батька.</p>
<p class="bodytextUK" id="35">35 І також ночі тієї вони напоїли вином свого батька. І встала молодша та й поклалася з ним. А він не знав, коли вона лягла й коли встала...</p>
<p class="bodytextUK" id="36">36 І завагітніли обидві Лотові дочки від батька свого.</p>
<p class="bodytextUK" id="37">37 І вродила старша сина, і назвала ім'я йому: Моав. Він батько моавів аж до цього дня.</p>
<p class="bodytextUK" id="38">38 А молодша вона вродила також, і назвала ймення йому: Бен-Аммі. Він батько синів Аммону аж до цього дня.</p>

</body>
</html>