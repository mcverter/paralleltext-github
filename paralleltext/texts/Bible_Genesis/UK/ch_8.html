
<!DOCTYPE html> 
<html lang=”UK”>
  <head>
    <title> Bible Genesis :  Chapter 8 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І згадав Бог про Ноя, і про кожну звірину та про всяку худобу, що були з ним у ковчезі. І Бог навів вітра на землю, і вода заспокоїлась.</p>
<p class="bodytextUK" id="2">2 І закрились джерела безодні та небесні розтвори, і дощ з неба спинився.</p>
<p class="bodytextUK" id="3">3 І верталась вода з-над землі, верталась постійно. І стала вода спадати по ста й п'ятидесяти днях.</p>
<p class="bodytextUK" id="4">4 А сьомого місяця, на сімнадцятий день місяця ковчег спинився на горах Араратських.</p>
<p class="bodytextUK" id="5">5 І постійно вода спадала аж до десятого місяця. А першого дня десятого місяця завиднілися гірські вершки.</p>
<p class="bodytextUK" id="6">6 І сталося по сорока днях, Ной відчинив вікно ковчегу, що його він зробив.</p>
<p class="bodytextUK" id="7">7 І вислав він крука. І літав той туди та назад, аж поки не висохла вода з-над землі.</p>
<p class="bodytextUK" id="8">8 І послав він від себе голубку, щоб побачити, чи не спала вода з-над землі.</p>
<p class="bodytextUK" id="9">9 Та не знайшла та голубка місця спочинку для стопи своєї ноги, і вернулась до нього до ковчегу, бо стояла вода на поверхні всієї землі. І вистромив руку, і взяв він її, та й до себе в ковчег упустив її.</p>
<p class="bodytextUK" id="10">10 І він зачекав іще других сім день, і знову з ковчегу голубку послав.</p>
<p class="bodytextUK" id="11">11 І голубка вернулась до нього вечірнього часу, і ось у неї в дзюбку лист оливковий зірваний. І довідався Ной, що спала вода з-над землі.</p>
<p class="bodytextUK" id="12">12 І він зачекав іще других сім день, і голубку послав. І вже більше до нього вона не вернулась.</p>
<p class="bodytextUK" id="13">13 І сталося, року шістсотого й першого, місяця першого, першого дня місяця висохла вода з-над землі. І Ной зняв даха ковчегу й побачив: аж ось висохла поверхня землі!</p>
<p class="bodytextUK" id="14">14 А місяця другого, двадцятого й сьомого дня місяця висохла земля.</p>
<p class="bodytextUK" id="15">15 І промовив Ноєві Господь, кажучи:</p>
<p class="bodytextUK" id="16">16 Вийди з ковчегу ти, а з тобою жінка твоя, і сини твої, і невістки твої.</p>
<p class="bodytextUK" id="17">17 Кожну звірину, що з тобою вона, від кожного тіла з-посеред птаства, і з-посеред скотини, і з-посеред усіх плазунів, що плазують по землі, повиводь із собою. І хай рояться вони на землі, і нехай на землі вони плодяться та розмножуються.</p>
<p class="bodytextUK" id="18">18 І вийшов Ной, а з ним сини його, і жінка його, і невістки його.</p>
<p class="bodytextUK" id="19">19 Кожна звірина, кожен плазун, усе птаство, усе, що рухається на землі, за родами їхніми вийшли з ковчегу вони.</p>
<p class="bodytextUK" id="20">20 І збудував Ной жертівника Господеві. І взяв він із кожної чистої худоби й з кожного чистого птаства, і приніс на жертівнику цілопалення.</p>
<p class="bodytextUK" id="21">21 І почув Господь пахощі любі, і в серці Своєму промовив: Я вже більше не буду землі проклинати за людину, бо нахил людського серця лихий від віку його молодого. І вже більше не вбиватиму всього живого, як то Я вчинив був.</p>
<p class="bodytextUK" id="22">22 Надалі, по всі дні землі, сівба та жнива, і холоднеча та спека, і літо й зима, і день та ніч не припиняться!</p>

</body>
</html>