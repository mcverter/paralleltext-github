
<!DOCTYPE html> 
<html lang=”UK”>
  <head>
    <title> Bible Genesis :  Chapter 42 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 А Яків побачив, що в Єгипті є хліб. І сказав Яків до синів своїх: Пощо ви споглядаєте один на одного?</p>
<p class="bodytextUK" id="2">2 І сказав він: Ось чув я, що в Єгипті є хліб; зійдіть туди, і купіть нам хліба ізвідти, і будемо жити, і не помремо.</p>
<p class="bodytextUK" id="3">3 І зійшли десятеро Йосипових братів купити збіжжя з Єгипту.</p>
<p class="bodytextUK" id="4">4 А Веніямина, Йосипового брата, Яків не послав із братами його, бо сказав: Щоб не спіткало його яке нещастя!</p>
<p class="bodytextUK" id="5">5 І прибули Ізраїлеві сини купити хліба разом з іншими, що приходили, бо був голод у Краї ханаанськім.</p>
<p class="bodytextUK" id="6">6 А Йосип він володар над тим краєм, він продавав хліб усьому народові тієї землі. І прибули Йосипові брати, та й уклонилися йому обличчям до землі.</p>
<p class="bodytextUK" id="7">7 І побачив Йосип братів своїх, і пізнав їх, та не дав пізнати себе. І говорив із ними суворо, і промовив до них: Звідкіля прибули ви? А вони відказали: З ханаанського Краю купити їжі.</p>
<p class="bodytextUK" id="8">8 І пізнав Йосип братів своїх, а вони не впізнали його.</p>
<p class="bodytextUK" id="9">9 І згадав Йосип сни, що про них йому снились були. І сказав він до них: Ви шпигуни! Ви прибули підглянути слабі місця цієї землі.</p>
<p class="bodytextUK" id="10">10 А вони відказали йому: Ні, пане мій, а раби твої прибули купити їжі.</p>
<p class="bodytextUK" id="11">11 Ми всі сини одного чоловіка, ми правдиві. Раби твої не були шпигунами!</p>
<p class="bodytextUK" id="12">12 Він же промовив до них: Ні, бо ви прийшли підглянути слабі місця цієї землі!</p>
<p class="bodytextUK" id="13">13 А вони відказали: Дванадцятеро твоїх рабів брати ми, сини одного чоловіка в ханаанському Краї. А наймолодший тепер із батьком нашим, а одного нема.</p>
<p class="bodytextUK" id="14">14 І промовив їм Йосип: Оце те, що я сказав був до вас, говорячи: Ви шпигуни.</p>
<p class="bodytextUK" id="15">15 Оцим ви будете випробувані: Клянуся життям фараоновим, що ви не вийдете звідси, якщо не прийде сюди наймолодший ваш брат!</p>
<p class="bodytextUK" id="16">16 Пошліть з-поміж себе одного, і нехай візьме вашого брата, а ви будете ув'язнені. І слова ваші будуть піддані пробі, чи правда з вами; а коли ні, клянуся життям фараоновим, що ви шпигуни!</p>
<p class="bodytextUK" id="17">17 І він забрав їх під варту на три дні.</p>
<p class="bodytextUK" id="18">18 А третього дня Йосип промовив до них: Зробіть це і живіть. Я Бога боюся,</p>
<p class="bodytextUK" id="19">19 якщо ви правдиві. Один брат ваш буде ув'язнений в домі вашої варти, а ви йдіть, принесіть хліба для заспокоєння голоду ваших домів.</p>
<p class="bodytextUK" id="20">20 А свого наймолодшого брата приведіть до мене, і будуть потверджені ваші слова, а ви не повмираєте. І вони зробили так.</p>
<p class="bodytextUK" id="21">21 І говорили вони один одному: Справді, винні ми за нашого брата, бо ми бачили недолю душі його, коли він благав нас, а ми не послухали... Тому то прийшло це нещастя на нас!</p>
<p class="bodytextUK" id="22">22 І відповів їм Рувим, говорячи: Чи не говорив я вам, кажучи: Не грішіть проти хлопця, та ви не послухали. А оце й кров його жадається...</p>
<p class="bodytextUK" id="23">23 А вони не знали, що Йосип їх розуміє, бо був поміж ними перекладач.</p>
<p class="bodytextUK" id="24">24 А він відвернувся від них та й заплакав... І вернувся до них, і говорив із ними. І взяв від них Симеона, та й зв'язав його на їхніх очах.</p>
<p class="bodytextUK" id="25">25 А Йосип наказав, щоб наповнили їхні мішки збіжжям, а срібло їхнє вернули кожному до його мішка, і дали їм поживи на дорогу. І їм зроблено так.</p>
<p class="bodytextUK" id="26">26 І понесли вони хліб свій на ослах своїх, і пішли звідти.</p>
<p class="bodytextUK" id="27">27 І відкрив один мішка свого, щоб ослові своєму дати паші на нічлігу, та й побачив срібло своє, а воно ось в отворі мішка його!</p>
<p class="bodytextUK" id="28">28 І сказав він братам своїм: Повернене срібло моє, і ось воно в мішку моїм! І завмерло їм серце, і вони затремтіли, говорячи один до одного: Що це Бог нам зробив?</p>
<p class="bodytextUK" id="29">29 І прибули вони до Якова, батька свого, до Краю ханаанського, і розповіли йому все, що їх спіткало було, говорячи:</p>
<p class="bodytextUK" id="30">30 Той муж, пан того краю, говорив із нами суворо, і прийняв був нас як шпигунів того краю.</p>
<p class="bodytextUK" id="31">31 А ми сказали йому: Ми правдиві, не були ми шпигунами!</p>
<p class="bodytextUK" id="32">32 Ми дванадцятеро братів, сини нашого батька. Одного нема, а наймолодший тепер з нашим батьком у ханаанському Краї.</p>
<p class="bodytextUK" id="33">33 І сказав до нас муж той, пан того краю: З того пізнаю, що правдиві ви, зоставте зо мною одного вашого брата, а на голод домів ваших візьміть хліб та й ідіть.</p>
<p class="bodytextUK" id="34">34 І приведіть до мене брата вашого найменшого, і буду я знати, що ви не шпигуни, що ви правдиві. Тоді віддам вам вашого брата, і ви можете переходити цей край для купівлі.</p>
<p class="bodytextUK" id="35">35 І сталося, вони випорожнювали мішки свої, а ось у кожного вузлик срібла його в його мішку! І побачили вузлики срібла свого, вони та їх батько, і полякались...</p>
<p class="bodytextUK" id="36">36 І сказав до них Яків, їх батько: Ви позбавили мене дітей, Йосипа нема, і Симеона нема, а тепер Веніямина заберете? Усе те на мене!</p>
<p class="bodytextUK" id="37">37 І промовив Рувим до батька свого, кажучи: Двох синів моїх уб'єш, коли не приведу його до тебе! Дай же його на руку мою, а я поверну його до тебе.</p>
<p class="bodytextUK" id="38">38 А той відказав: Не зійде з вами мій син, бо брат його вмер, а він сам позостався... А трапиться йому нещастя в дорозі, якою підете, то в смутку зведете мою сивину до шеолу!...</p>

</body>
</html>