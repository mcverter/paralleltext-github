
<!DOCTYPE html> 
<html lang=”UK”>
  <head>
    <title> Bible Genesis :  Chapter 32 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І встав Лаван рано вранці, і поцілував онуків своїх, і дочок своїх, і поблагословив їх. І пішов, та й вернувся Лаван до місця свого.</p>
<p class="bodytextUK" id="2">2 А Яків пішов на дорогу свою. І спіткали його Божі Анголи.</p>
<p class="bodytextUK" id="3">3 І Яків сказав, коли їх побачив: Це Божий табір! І він назвав ім'я тому місцю: Маханаїм.</p>
<p class="bodytextUK" id="4">4 І послав Яків послів перед собою до Ісава, брата свого, до землі Сеїр, до краю едомського.</p>
<p class="bodytextUK" id="5">5 І наказав їм, говорячи: Скажіть так моєму панові Ісавові: Так сказав раб твій Яків: Я мешкав з Лаваном, і задержався аж дотепер.</p>
<p class="bodytextUK" id="6">6 І маю я вола та осла, і отару, і раба, і невільницю. І я послав розказати панові моєму, щоб знайти милість в очах твоїх.</p>
<p class="bodytextUK" id="7">7 І вернулися посли до Якова, та й сказали: Ми прийшли були до брата твого до Ісава, а він також іде назустріч тобі, і чотири сотні людей з ним.</p>
<p class="bodytextUK" id="8">8 І Яків сильно злякався, і був затурбований. І він поділив народ, що був з ним, і дрібну та велику худобу, і верблюди на два табори.</p>
<p class="bodytextUK" id="9">9 І сказав: Коли прийде Ісав до табору одного, і розіб'є його, то вціліє позосталий табір.</p>
<p class="bodytextUK" id="10">10 І Яків промовив: Боже батька мого Авраама, і Боже батька мого Ісака, Господи, що сказав Ти мені: Вернися до Краю свого, і до місця свого народження, і Я зроблю тобі добре.</p>
<p class="bodytextUK" id="11">11 Я не вартий усіх отих милостей, і всієї вірности, яку Ти чинив був Своєму рабові, бо з самою своєю палицею перейшов я був цей Йордан, а тепер я стався на два табори.</p>
<p class="bodytextUK" id="12">12 Збережи ж мене від руки мого брата, від руки Ісава, бо боюсь я його, щоб він не прийшов та не побив мене і матері з дітьми.</p>
<p class="bodytextUK" id="13">13 А Ти ж був сказав: Учинити добро учиню я з тобою добро; а нащадки твої покладу, як той морський пісок, що його не злічити через безліч.</p>
<p class="bodytextUK" id="14">14 І він переночував там тієї ночі, і взяв із того, що під руку прийшло, дар для Ісава, брата свого:</p>
<p class="bodytextUK" id="15">15 кіз двісті, і козлів двадцятеро, овець двісті, і баранів двадцятеро,</p>
<p class="bodytextUK" id="16">16 верблюдиць дійних та їх жереб'ят тридцятеро, корів сорок, а биків десятеро, ослиць двадцятеро, а ослят десятеро.</p>
<p class="bodytextUK" id="17">17 І дав до рук рабів своїх кожне стадо окремо. І сказав він до рабів своїх: Ідіть передо мною, і позоставте відстань поміж стадом і стадом.</p>
<p class="bodytextUK" id="18">18 І він наказав першому, кажучи: Коли спіткає тебе Ісав, брат мій, і запитає тебе так: Чий ти, і куди ти йдеш, і чиє те, що перед тобою?</p>
<p class="bodytextUK" id="19">19 то скажеш: Раба твого Якова це подарунок, посланий панові моєму Ісавові. А ото й він сам за нами.</p>
<p class="bodytextUK" id="20">20 І наказав він і другому, і третьому, також усім, що йшли за стадами, говорячи: Таким словом будете говорити до Ісава, коли ви знайдете його,</p>
<p class="bodytextUK" id="21">21 і скажете: Ось і раб твій Яків за нами, бо він сказав: Нехай я вблагаю його оцим дарунком, що йде передо мною, а потім побачу обличчя його, може він підійме обличчя моє.</p>
<p class="bodytextUK" id="22">22 І йшов подарунок перед ним, а він ночував тієї ночі в таборі.</p>
<p class="bodytextUK" id="23">23 І встав він тієї ночі, і взяв обидві жінки свої, і обидві невільниці свої та одинадцятеро дітей своїх, і перейшов брід Яббок.</p>
<p class="bodytextUK" id="24">24 І він узяв їх, і перепровадив через потік, і перепровадив те, що в нього було.</p>
<p class="bodytextUK" id="25">25 І зостався Яків сам. І боровся з ним якийсь Муж, аж поки не зійшла досвітня зоря.</p>
<p class="bodytextUK" id="26">26 І Він побачив, що не подужає його, і доторкнувся до суглобу стегна його. І звихнувся суглоб стегна Якова, як він боровся з Ним.</p>
<p class="bodytextUK" id="27">27 І промовив: Пусти Мене, бо зійшла досвітня зоря. А той відказав: Не пущу Тебе, коли не поблагословиш мене.</p>
<p class="bodytextUK" id="28">28 І промовив до нього: Як твоє ймення? Той відказав: Яків.</p>
<p class="bodytextUK" id="29">29 І сказав: Не Яків буде називатися вже ймення твоє, але Ізраїль, бо ти боровся з Богом та з людьми, і подужав.</p>
<p class="bodytextUK" id="30">30 І запитав Яків і сказав: Скажи ж Ім'я Своє. А Той відказав: Пощо питаєш про Ймення Моє? І Він поблагословив його там.</p>
<p class="bodytextUK" id="31">31 І назвав Яків ім'я того місця: Пенуїл, бо бачив був Бога лицем у лице, та збереглася душа моя.</p>
<p class="bodytextUK" id="32">32 І засвітило йому сонце, коли він перейшов Пенуїл. І він кульгав на своє стегно.</p>
<p class="bodytextUK" id="33">33 Тому не їдять Ізраїлеві сини жили стегна, що на суглобі стегна, аж до сьогодні, бо Він доторкнувся був до стегна Якового, жили стегна.</p>

</body>
</html>