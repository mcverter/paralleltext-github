
<!DOCTYPE html> 
<html lang=”UK”>
  <head>
    <title> Bible Genesis :  Chapter 30 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І побачила Рахіль, що вона не вродила Якову. І заздрила Рахіль сестрі своїй, і сказала до Якова: Дай мені синів! А коли ні, то я вмираю!</p>
<p class="bodytextUK" id="2">2 І запалився гнів Яковів на Рахіль, і він сказав: Чи я замість Бога, що затримав від тебе плід утроби?</p>
<p class="bodytextUK" id="3">3 І сказала вона: Ось невільниця моя Білга. Прийди до неї, і нехай вона вродить на коліна мої, і я також буду мати від неї дітей.</p>
<p class="bodytextUK" id="4">4 І вона дала йому Білгу, невільницю свою, за жінку. І ввійшов до неї Яків.</p>
<p class="bodytextUK" id="5">5 І завагітніла Білга, і вродила Якову сина.</p>
<p class="bodytextUK" id="6">6 І сказала Рахіль: Розсудив Бог мене, а також вислухав голос мій, і дав мені сина. Тому назвала ймення йому: Дан.</p>
<p class="bodytextUK" id="7">7 І завагітніла вона ще, і вродила Білга, невільниця Рахілина, другого сина Якову.</p>
<p class="bodytextUK" id="8">8 І сказала Рахіль: Великою боротьбою боролась я з сестрою своєю, і перемогла. І назвала ймення йому: Нефталим.</p>
<p class="bodytextUK" id="9">9 І побачила Лія, що вона перестала родити, і взяла Зілпу, свою невільницю, і дала її Якову за жінку.</p>
<p class="bodytextUK" id="10">10 І вродила Зілпа, невільниця Ліїна, Якову сина.</p>
<p class="bodytextUK" id="11">11 І сказала Лія: Прийшло щастя, і назвала ймення йому ?ад.</p>
<p class="bodytextUK" id="12">12 І вродила Зілпа, невільниця Ліїна, другого сина Якову.</p>
<p class="bodytextUK" id="13">13 І промовила Лія: То на блаженство моє, бо будуть уважати мене за жінку блаженну. І назвала ймення йому: Асир.</p>
<p class="bodytextUK" id="14">14 І пішов Рувим за тих днів, коли жато пшеницю, і знайшов на полі мандрагорові яблучка, і приніс їх до Лії, матері своєї. І сказала Рахіль до Лії: Дай мені з мандрагорових яблучок сина твого!</p>
<p class="bodytextUK" id="15">15 А та відказала їй: Чи мало тобі, що забрала мого чоловіка? І забереш також мандрагорові яблучка сина мого? І сказала Рахіль: Тому то він ляже з тобою цієї ночі за мандрагорові яблучка сина твого!</p>
<p class="bodytextUK" id="16">16 І прийшов Яків з поля ввечері, а Лія вийшла назустріч і сказала: Увійдеш до мене, бо справді найняла я тебе за мандрагорові яблучка сина мого. І лежав він із нею ночі тієї.</p>
<p class="bodytextUK" id="17">17 І вислухав Бог Лію, і завагітніла вона, і вродила Якову п'ятого сина.</p>
<p class="bodytextUK" id="18">18 І промовила Лія: Дав Бог заплату мені, що дала я невільницю свою своєму чоловікові. І назвала ймення йому: Іссахар.</p>
<p class="bodytextUK" id="19">19 І завагітніла Лія ще, і вродила Якову шостого сина.</p>
<p class="bodytextUK" id="20">20 І промовила Лія: Обдарував мене Бог добрим подарунком, цим разом замешкає в мене мій чоловік, бо я породила йому шестеро синів. І назвала ймення йому: Завулон.</p>
<p class="bodytextUK" id="21">21 А потому вродила дочку, і назвала ймення їй: Діна.</p>
<p class="bodytextUK" id="22">22 І згадав Бог про Рахіль, і вислухав її Бог, і відчинив їй утробу.</p>
<p class="bodytextUK" id="23">23 І завагітніла вона, і сина вродила, і сказала: Бог забрав мою ганьбу!</p>
<p class="bodytextUK" id="24">24 І назвала ймення йому: Йосип, кажучи: Додасть Господь мені іншого сина!</p>
<p class="bodytextUK" id="25">25 І сталося, коли Рахіль породила Йосипа, то сказав Яків до Лавана: Відпусти мене, і нехай я піду до свого місця й до Краю свого.</p>
<p class="bodytextUK" id="26">26 Дай же жінок моїх і дітей моїх, що служив тобі за них, і нехай я піду, бо ти знаєш службу мою, яку я служив був тобі.</p>
<p class="bodytextUK" id="27">27 І промовив до нього Лаван: Коли я знайшов милість в очах твоїх, побудь з нами, бо я зрозумів, що поблагословив мене Господь через тебе.</p>
<p class="bodytextUK" id="28">28 І далі казав: Признач собі заплату від мене, і я дам.</p>
<p class="bodytextUK" id="29">29 А той відказав: Ти знаєш, як я служив тобі, і якою стала худоба твоя зо мною.</p>
<p class="bodytextUK" id="30">30 Бо те мале, що було в тебе до мене, розмножилося на велике, і Господь поблагословив тебе, відколи нога моя в тебе. А тепер, коли ж я буду працювати для власного дому?</p>
<p class="bodytextUK" id="31">31 І сказав Лаван: Що ж я тобі дам? А Яків промовив: Не давай мені нічого. Коли зробиш мені оцю річ, то вернуся, буду пасти отару твою, буду пильнувати.</p>
<p class="bodytextUK" id="32">32 Я сьогодні перейду через усю отару твою, щоб вилучити звідти кожну овечку крапчасту й переполасу, і кожну овечку чорну з-поміж овець, і переполасе й крапчасте з-поміж кіз, і це буде заплата мені.</p>
<p class="bodytextUK" id="33">33 І справедливість моя посвідчить за мене в завтрішнім дні, коли прийдеш глянути на заплату мою від тебе. Усе, що воно не крапчасте й не переполасе з-поміж кіз і не чорне з-поміж овець, крадене воно в мене.</p>
<p class="bodytextUK" id="34">34 А Лаван відказав: Так, нехай буде за словом твоїм!</p>
<p class="bodytextUK" id="35">35 І того дня вилучив він козлів пасастих і покрапованих, і всі кози крапчасті й переполасі, усе, що біле було в ньому, і все чорне серед овець, і дав до рук своїх синів.</p>
<p class="bodytextUK" id="36">36 І визначив дорогу триденну поміж собою й поміж Яковом. А Яків пас позосталу Лаванову отару.</p>
<p class="bodytextUK" id="37">37 І взяв собі Яків сирого кия тополевого, і мігдалового, і каштанового, і налупив з них білих лушпин, відкриваючи білість, що на киях була.</p>
<p class="bodytextUK" id="38">38 І поставив кийки, що їх облупив, перед отарою при жолобах при коритах води, куди отара приходить пити. І вони злучувалися, як приходили пити.</p>
<p class="bodytextUK" id="39">39 І злучувалася отара при киях, і котилася овечками та козами пасастими, крапчастими й переполасими.</p>
<p class="bodytextUK" id="40">40 І відділяв Яків тих овечок, і ставив отару обличчям до пасастого й до всього чорного серед отари Лавана. І клав свої стада окремо, і не клав їх до отари Лаванової.</p>
<p class="bodytextUK" id="41">41 І бувало, що кожного разу, коли злучувалася отара міцна, то Яків клав при жолобах киї перед очі отари, щоб вона злучувалася при тих киях.</p>
<p class="bodytextUK" id="42">42 А як отара слаба була, то не клав. І ставалось, що слабе припадало Лаванові, а міцніше Якову.</p>
<p class="bodytextUK" id="43">43 І дуже-дуже зможнів той чоловік. І було в нього багато отар, і невільниці, і раби, і верблюди, і осли.</p>

</body>
</html>