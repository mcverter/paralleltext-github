
<!DOCTYPE html> 
<html lang=”UK”>
  <head>
    <title> Bible Genesis :  Chapter 44 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І наказав він тому, що над домом його, говорячи: Понаповнюй мішки цих людей їжею, скільки зможуть вони нести. І поклади срібло кожного до отвору мішка його.</p>
<p class="bodytextUK" id="2">2 А чашу мою, чашу срібну, поклади до отвору мішка наймолодшого, та срібло за хліб його. І зробив той за словом Йосиповим, яке він сказав був.</p>
<p class="bodytextUK" id="3">3 Розвиднилось рано вранці, і люди ці були відпущені, вони та їхні осли.</p>
<p class="bodytextUK" id="4">4 Вони вийшли з міста, ще не віддалилися, а Йосип сказав до того, що над домом його: Устань, побіжи за тими людьми, і дожени їх, та й скажи їм: Нащо ви заплатили злом за добро?</p>
<p class="bodytextUK" id="5">5 Хіба це не та чаша, що з неї п'є пан мій, і він, ворожачи, ворожить нею? І зле ви зробили, що вчинили таке.</p>
<p class="bodytextUK" id="6">6 І той їх догнав, і сказав їм ті слова.</p>
<p class="bodytextUK" id="7">7 А вони відказали йому: Нащо пан мій говорить отакі то слова? Далеке рабам твоїм, щоб зробити таку річ...</p>
<p class="bodytextUK" id="8">8 Таж срібло, що знайшли ми в отворах наших мішків, ми вернули тобі з Краю ханаанського. А як би ми вкрали з дому пана твого срібло чи золото?</p>
<p class="bodytextUK" id="9">9 У кого із рабів твоїх вона, чаша, буде знайдена, то помре він, а також ми станемо рабами моєму панові.</p>
<p class="bodytextUK" id="10">10 А той відказав: Тож тепер, як ви сказали, так нехай буде воно! У кого вона знайдена буде, той стане мені за раба, а ви будете чисті.</p>
<p class="bodytextUK" id="11">11 І поспішно поспускали вони кожен свого мішка на землю. І порозв'язували кожен мішка свого.</p>
<p class="bodytextUK" id="12">12 І став він шукати. Розпочав від найстаршого, а скінчив наймолодшим. І знайдена чаша в мішку Веніяминовім!</p>
<p class="bodytextUK" id="13">13 І пороздирали вони свою одіж!... І кожен нав'ючив осла свого, і вернулись до міста.</p>
<p class="bodytextUK" id="14">14 І ввійшли Юда й брати його до дому Йосипа, а він ще був там. І попадали вони перед лицем його на землю.</p>
<p class="bodytextUK" id="15">15 І сказав до них Йосип: Що це за вчинок, що ви зробили? Хіба ви не знали, що справді відгадає такий муж, як я?</p>
<p class="bodytextUK" id="16">16 А Юда промовив: Що ми скажемо панові моєму? Що будемо говорити? Чим виправдаємось? Бог знайшов провину твоїх рабів! Ось ми раби панові моєму, і ми, і той, що в руці його була знайдена чаша.</p>
<p class="bodytextUK" id="17">17 А Йосип відказав: Далеке мені, щоб зробити оце. Чоловік, що в руці його була знайдена чаша, він буде мені за раба! А ви йдіть із миром до вашого батька.</p>
<p class="bodytextUK" id="18">18 І приступив до нього Юда та й промовив: О мій пане, нехай скаже раб твій слово до ушей пана свого, і нехай не палає гнів твій на раба твого, бо ти такий, як фараон.</p>
<p class="bodytextUK" id="19">19 Пан мій запитав був рабів своїх, говорячи: Чи є в вас батько або брат?</p>
<p class="bodytextUK" id="20">20 І сказали ми до пана мого: Є в нас батько старий та мале дитя його старости, а брат його вмер. І позостався він сам у своєї матері, а батько його любить.</p>
<p class="bodytextUK" id="21">21 А ти був сказав своїм рабам: Зведіть до мене його, і нехай я кину своїм оком на нього.</p>
<p class="bodytextUK" id="22">22 І сказали ми до пана мого: Не може той хлопець покинути батька свого. А покине він батька свого, то помре той.</p>
<p class="bodytextUK" id="23">23 А ти сказав своїм рабам: Коли не зійде з вами наймолодший ваш брат, не побачите більше лиця мого.</p>
<p class="bodytextUK" id="24">24 І сталося, коли ми зійшли були до раба твого, до нашого батька, то ми розповіли йому слова мого пана.</p>
<p class="bodytextUK" id="25">25 А батько наш сказав: Верніться, купіть нам трохи їжі.</p>
<p class="bodytextUK" id="26">26 А ми відказали: Не можемо зійти. Коли найменший наш брат буде з нами, то зійдемо ми, бо не можемо бачити лиця того мужа, якщо брат наш наймолодший не буде з нами.</p>
<p class="bodytextUK" id="27">27 І сказав до нас раб твій, наш батько: Ви знаєте, що двох була породила мені жінка моя.</p>
<p class="bodytextUK" id="28">28 Та пішов від мене один, і я сказав: справді, дійсно розшарпаний він... І я не бачив його аж дотепер.</p>
<p class="bodytextUK" id="29">29 А заберете ви також цього від мене, і спіткає його нещастя, то зведете ви сивину мою цим злом до шеолу.</p>
<p class="bodytextUK" id="30">30 А тепер, коли я прийду до раба твого, мого батька, а юнака не буде з нами, а душа його зв'язана з душею тією,</p>
<p class="bodytextUK" id="31">31 То станеться, коли він побачить, що юнака нема, то помре. І зведуть твої раби сивину раба твого, нашого батька, у смутку до шеолу...</p>
<p class="bodytextUK" id="32">32 Бо раб твій поручився за юнака батькові своєму, кажучи: Коли я не приведу його до тебе, то згрішу перед батьком своїм на всі дні!</p>
<p class="bodytextUK" id="33">33 А тепер нехай же сяде твій раб замість того юнака за раба панові моєму. А юнак нехай іде з своїми братами!...</p>
<p class="bodytextUK" id="34">34 Бо як я прийду до батька свого, а юнака зо мною нема? Щоб не побачити мені того нещастя, що спіткає мого батька.</p>

</body>
</html>