
<!DOCTYPE html> 
<html lang=”UK”>
  <head>
    <title> Bible Genesis :  Chapter 45 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І не міг Йосип здержатися при всіх, що стояли біля нього, та й закричав: Виведіть усіх людей від мене! І не було з ним нікого, коли Йосип відкрився браттям своїм.</p>
<p class="bodytextUK" id="2">2 І він голосно заплакав, і почули єгиптяни, і почув дім фараонів.</p>
<p class="bodytextUK" id="3">3 І Йосип промовив до браттів своїх: Я Йосип... Чи живий ще мій батько?... І не могли його браття йому відповісти, бо вони налякались його...</p>
<p class="bodytextUK" id="4">4 А Йосип промовив до братів своїх: Підійдіть же до мене! І вони підійшли, а він проказав: Я Йосип, ваш брат, якого ви продали були до Єгипту...</p>
<p class="bodytextUK" id="5">5 А тепер не сумуйте, і нехай не буде жалю в ваших очах, що ви продали мене сюди, бо то Бог послав мене перед вами для виживлення.</p>
<p class="bodytextUK" id="6">6 Бо ось два роки голод на землі, і ще буде п'ять літ, що не буде орки та жнив.</p>
<p class="bodytextUK" id="7">7 І послав мене Бог перед вами зробити для вас, щоб ви позостались на землі, і щоб утримати для вас при житті велике число спасених.</p>
<p class="bodytextUK" id="8">8 І виходить тепер, не ви послали мене сюди, але Бог. І Він зробив мене батьком фараоновим і паном усього дому його, і володарем усього краю єгипетського.</p>
<p class="bodytextUK" id="9">9 Поспішіть, і йдіть до батька мого, та й скажіть йому: Отак сказав син твій Йосип: Бог зробив мене володарем усього Єгипту. Зійди ж до мене, не гайся.</p>
<p class="bodytextUK" id="10">10 І осядь у землі ?ошен, і будеш близький до мене ти, і сини твої, і сини синів твоїх, і дрібна та велика худоба твоя, і все, що твоє.</p>
<p class="bodytextUK" id="11">11 І прогодую тебе там, бо голод буде ще п'ять років, щоб не збіднів ти, і дім твій, і все, що твоє.</p>
<p class="bodytextUK" id="12">12 І ось очі ваші й очі брата мого Веніямина бачать, що це мої уста говорять до вас.</p>
<p class="bodytextUK" id="13">13 І оповісте батькові моєму про всю славу мою в Єгипті, та про все, що ви бачили. І поспішіть, і приведіть вашого батька сюди.</p>
<p class="bodytextUK" id="14">14 І впав він на шию Веніямину, братові своєму, та й заплакав, і Веніямин плакав на шиї його...</p>
<p class="bodytextUK" id="15">15 І цілував він усіх братів своїх, і плакав над ними... А потому говорили брати його з ним.</p>
<p class="bodytextUK" id="16">16 І розголошено в домі фараоновім чутку, говорячи: Прийшли Йосипові брати! І було це добре в очах фараонових та в очах його рабів.</p>
<p class="bodytextUK" id="17">17 І промовив фараон до Йосипа: Скажи своїм братам: Зробіть оце: Понав'ючуйте худобу свою, та й ідіть, прибудьте до Краю ханаанського.</p>
<p class="bodytextUK" id="18">18 І заберіть вашого батька й доми ваші, та й прийдіть до мене, а я дам вам добра єгипетського краю. І споживайте ситість землі.</p>
<p class="bodytextUK" id="19">19 А ти одержав наказа сказати: Зробіть це: Візьміть собі з єгипетського краю вози для ваших дітей та для ваших жінок, і привезіть свого батька й прибудьте.</p>
<p class="bodytextUK" id="20">20 А око ваше нехай не жалує ваших речей, бо добро всього єгипетського краю ваше воно.</p>
<p class="bodytextUK" id="21">21 І зробили так Ізраїлеві сини. А Йосип дав їм вози на приказ фараонів, і дав їм поживи на дорогу.</p>
<p class="bodytextUK" id="22">22 І дав усім їм кожному переміни одежі, а Веніяминові дав три сотні срібла та п'ять перемін одежі.</p>
<p class="bodytextUK" id="23">23 А батькові своєму послав він оце: десять ослів, нав'ючених з добра Єгипту, і десять ослиць, нав'ючених збіжжям, і хліб, і поживу для батька його на дорогу.</p>
<p class="bodytextUK" id="24">24 І відпустив він своїх братів, і вони пішли. І сказав він до них: Не сваріться в дорозі!</p>
<p class="bodytextUK" id="25">25 І вийшли вони з Єгипту, та й прибули до ханаанського Краю, до Якова, батька свого.</p>
<p class="bodytextUK" id="26">26 І розповіли йому, кажучи: Ще Йосип живий, і що він панує над усім єгипетським краєм. І зомліло серце його, бо він не повірив був їм...</p>
<p class="bodytextUK" id="27">27 І переказували йому всі слова Йосипові, що говорив він до них. І як побачив він вози, що послав Йосип, щоб везти його, то ожив дух Якова, їхнього батька.</p>
<p class="bodytextUK" id="28">28 І промовив Ізраїль: Досить! Ще живий Йосип, мій син! Піду ж та побачу його, поки помру!</p>

</body>
</html>