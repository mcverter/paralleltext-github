
<!DOCTYPE html> 
<html lang=”UK”>
  <head>
    <title> Bible Genesis :  Chapter 41 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 І сталося по закінченні двох літ часу, і сниться фараонові, ось він стоїть над Річкою.</p>
<p class="bodytextUK" id="2">2 І ось виходять із Річки семеро корів гарного вигляду й ситого тіла, і паслися на лузі.</p>
<p class="bodytextUK" id="3">3 А ось виходять із Річки за ними семеро корів інших, бридкі виглядом і худі тілом. І вони стали при тих коровах на березі Річки.</p>
<p class="bodytextUK" id="4">4 І корови бридкі виглядом і худі тілом поз'їдали сім корів гарних виглядом і ситих. І прокинувся фараон.</p>
<p class="bodytextUK" id="5">5 І знову заснув він. І снилося йому вдруге, аж ось сходять на однім стеблі семеро колосків здорових та добрих.</p>
<p class="bodytextUK" id="6">6 А ось виростає за ними семеро колосків тонких та спалених східнім вітром.</p>
<p class="bodytextUK" id="7">7 І проковтнули ті тонкі колоски сім колосків здорових та повних. І прокинувся фараон, а то був сон.</p>
<p class="bodytextUK" id="8">8 І сталося рано, і занепокоївся дух його. І послав він, і поскликав усіх ворожбитів Єгипту та всіх мудреців його. І фараон розповів їм свій сон, та ніхто не міг відгадати їх фараонові.</p>
<p class="bodytextUK" id="9">9 І говорив начальник чашників з фараоном, кажучи: Я сьогодні згадую гріхи свої.</p>
<p class="bodytextUK" id="10">10 Розгнівався був фараон на рабів своїх, і вмістив мене під варту дому начальника царської сторожі, мене й начальника пекарів.</p>
<p class="bodytextUK" id="11">11 І однієї ночі снився нам сон, мені та йому, кожному снився сон за своїм значенням.</p>
<p class="bodytextUK" id="12">12 А там з нами був єврейський юнак, раб начальника царської сторожі. І ми розповіли йому, а він відгадав нам наші сни, кожному за сном його відгадав.</p>
<p class="bodytextUK" id="13">13 І сталося, як він відгадав нам, так і трапилося: мене ти вернув на становище моє, а того повісив.</p>
<p class="bodytextUK" id="14">14 І послав фараон, і покликав Йосипа, і його сквапно вивели з в'язниці. І оголився, і змінив одежу свою, і він прибув до фараона.</p>
<p class="bodytextUK" id="15">15 І промовив фараон до Йосипа: Снився мені сон, та нема, хто б відгадав його. А я чув про тебе таке: ти вислухуєш сон, щоб відгадати його.</p>
<p class="bodytextUK" id="16">16 А Йосип сказав до фараона, говорячи: Не я, Бог дасть у відповідь мир фараонові.</p>
<p class="bodytextUK" id="17">17 І сказав фараон до Йосипа: Бачив я в сні своїм ось я стою на березі Річки.</p>
<p class="bodytextUK" id="18">18 І ось виходять із Річки семеро корів ситих тілом і гарних виглядом. І вони паслися на лузі.</p>
<p class="bodytextUK" id="19">19 А ось виходять за ними семеро корів інші, бідні та дуже бридкі виглядом і худі тілом. Таких бридких, як вони, я не бачив у всьому краї єгипетському.</p>
<p class="bodytextUK" id="20">20 І корови худі та бридкі поз'їдали сім корів перших ситих.</p>
<p class="bodytextUK" id="21">21 І ввійшли вони до черева їхнього, та не було знати, що ввійшли вони до черева їхнього, і вигляд їх був лихий, як на початку. І я прокинувся.</p>
<p class="bodytextUK" id="22">22 І побачив я в сні своїм знов, аж ось сходять на однім стеблі семеро колосків повних та добрих.</p>
<p class="bodytextUK" id="23">23 А ось виростає за ними семеро колосків худих, тонких, спалених східнім вітром.</p>
<p class="bodytextUK" id="24">24 І проковтнули ті тонкі колоски сім колосків добрих. І розповів я те ворожбитам, та не було, хто б мені роз'яснив.</p>
<p class="bodytextUK" id="25">25 І сказав Йосип до фараона: Сон фараонів один він. Що Бог робить, те Він звістив фараонові.</p>
<p class="bodytextUK" id="26">26 Семеро корів добрих то сім літ, і семеро колосків добрих сім літ вони. А сон один він.</p>
<p class="bodytextUK" id="27">27 А сім корів худих і бридких, що вийшли за ними, сім літ вони, і сім колосків порожніх і спалених східнім вітром то будуть сім літ голодних.</p>
<p class="bodytextUK" id="28">28 Оце та річ, що я сказав був фараонові: Що Бог робить, те Він показав фараонові.</p>
<p class="bodytextUK" id="29">29 Ось приходять сім літ, великий достаток у всім краї єгипетськім.</p>
<p class="bodytextUK" id="30">30 А по них настануть сім літ голодних, і буде забутий увесь той достаток в єгипетській землі, і голод винищить край.</p>
<p class="bodytextUK" id="31">31 І не буде видно того достатку в краї через той голод, що настане потім, бо він буде дуже тяжкий.</p>
<p class="bodytextUK" id="32">32 А що сон повторився фараонові двічі, це значить, що справа ця постановлена від Бога, і Бог незабаром виконає її.</p>
<p class="bodytextUK" id="33">33 А тепер нехай фараон наздрить чоловіка розумного й мудрого, і нехай поставить його над єгипетською землею.</p>
<p class="bodytextUK" id="34">34 Нехай учинить фараон, і нехай призначить урядників над краєм, і нехай за сім літ достатку збирає п'ятину врожаю єгипетської землі.</p>
<p class="bodytextUK" id="35">35 І нехай вони позбирають усю їжу тих добрих років, що приходять, і нехай вони позбирають збіжжя під руку фараонову, на їжу по містах, і нехай бережуть.</p>
<p class="bodytextUK" id="36">36 І буде та їжа на запас для краю на сім літ голодних, що настануть в єгипетській землі, і край не буде знищений голодом.</p>
<p class="bodytextUK" id="37">37 І була ця річ добра в очах фараона та в очах усіх його рабів.</p>
<p class="bodytextUK" id="38">38 І сказав фараон своїм рабам: Чи знайдеться чоловік, як оцей, що Дух Божий у нім?</p>
<p class="bodytextUK" id="39">39 І сказав фараон Йосипові: Що Бог відкрив тобі це все, то немає такого розумного й мудрого, як ти.</p>
<p class="bodytextUK" id="40">40 Ти будеш над домом моїм, а слів твоїх уст буде слухатися ввесь народ мій. Тільки троном я буду вищий від тебе.</p>
<p class="bodytextUK" id="41">41 І сказав фараон Йосипові: Дивись, я поставив тебе над усім краєм єгипетським.</p>
<p class="bodytextUK" id="42">42 І зняв фараон персня свого з своєї руки, та й дав його на руку Йосипову, і зодягнув його в одежу віссонну, а на шию йому повісив золотого ланцюга.</p>
<p class="bodytextUK" id="43">43 І зробив, що він їздив його другим повозом, і кричали перед обличчям його: Кланяйтеся! І поставив його над усім єгипетським краєм.</p>
<p class="bodytextUK" id="44">44 І сказав фараон Йосипові: Я фараон, а без тебе ніхто не підійме своєї руки та своєї ноги в усім краї єгипетськім.</p>
<p class="bodytextUK" id="45">45 І назвав фараон ім'я Йосипові: Цофнат-Панеах, і дав йому за жінку Оснату, дочку Поті-Фера, жерця Ону. І Йосип піднявся над єгипетським краєм.</p>
<p class="bodytextUK" id="46">46 А Йосип був віку тридцяти літ, коли він став перед лицем фараона, царя єгипетського. І пішов Йосип від лиця фараонового, і перейшов через увесь єгипетський край.</p>
<p class="bodytextUK" id="47">47 А земля в сім літ достатку родила на повні жмені.</p>
<p class="bodytextUK" id="48">48 І зібрав він усю їжу семи літ, що була в єгипетськім краї, і вмістив їжу по містах: їжу поля міста, що навколо нього, вмістив у ньому.</p>
<p class="bodytextUK" id="49">49 І зібрав Йосип збіжжя дуже багато, як морський пісок, аж перестав рахувати, бо не було вже числа.</p>
<p class="bodytextUK" id="50">50 А Йосипові, поки прийшов рік голодний, уродилися два сини, що вродила йому Осната, дочка Поті-Фера, жерця Ону.</p>
<p class="bodytextUK" id="51">51 І назвав Йосип ім'я перворідному: Манасія, бо Бог зробив мені, що я забув усе своє терпіння та ввесь дім мого батька.</p>
<p class="bodytextUK" id="52">52 А ймення другому назвав: Єфрем, бо розмножив мене Бог у краї недолі моєї.</p>
<p class="bodytextUK" id="53">53 І скінчилися сім літ достатку, що були в єгипетськім краї.</p>
<p class="bodytextUK" id="54">54 І зачали наступати сім літ голодні, як сказав був Йосип. І був голод по всіх краях, а в усім єгипетськім краї був хліб.</p>
<p class="bodytextUK" id="55">55 Але виголоднів увесь єгипетський край, а народ став кричати до фараона про хліб. І сказав фараон усьому Єгиптові: Ідіть до Йосипа. Що він вам скаже, те робіть.</p>
<p class="bodytextUK" id="56">56 І був той голод на всій поверхні землі. І відчинив Йосип усе, що було в них, і продавав поживу Єгиптові. А голод зміцнявся в єгипетськім краї.</p>
<p class="bodytextUK" id="57">57 І прибували зо всієї землі до Йосипа купити поживи, бо голод зміцнявся по всій землі.</p>

</body>
</html>