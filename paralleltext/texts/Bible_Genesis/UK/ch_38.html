
<!DOCTYPE html> 
<html lang=”UK”>
  <head>
    <title> Bible Genesis :  Chapter 38 (Ukranian) </title>
  <head>
    <meta language="UK">
    <meta charset="utf-8">
  </head>
  <body class="UK">
<p class="bodytextUK" id="1">1 Сталося того часу, і відійшов Юда від братів своїх, і розташувався аж до одного адулламітянина, а ймення йому Хіра.</p>
<p class="bodytextUK" id="2">2 І побачив там Юда дочку одного ханаанеянина, а ім'я йому Шуа, і взяв її, і з нею зійшовся.</p>
<p class="bodytextUK" id="3">3 І завагітніла вона, і породила сина, а він назвав ім'я йому: Ер.</p>
<p class="bodytextUK" id="4">4 І завагітніла вона ще, і породила сина, і назвала ім'я йому: Онан.</p>
<p class="bodytextUK" id="5">5 І ще знову, і породила сина, і назвала ім'я йому: Шела. А батько був у Кезиві, як вона породила його.</p>
<p class="bodytextUK" id="6">6 І взяв Юда жінку для Ера, свого перворідного, а ім'я їй: Тамара.</p>
<p class="bodytextUK" id="7">7 І був Ер, Юдин перворідний, злий в очах Господа, і Господь його вбив.</p>
<p class="bodytextUK" id="8">8 І сказав Юда до Онана: Увійди до жінки брата свого, і одружися з нею, і встанови насіння для брата свого.</p>
<p class="bodytextUK" id="9">9 А Онан знав, що не його буде насіння те. І сталося, коли він сходився з жінкою брата свого, то марнував насіння на землю, аби не дати його своєму братові.</p>
<p class="bodytextUK" id="10">10 І було зле в очах Господа те, що він чинив, і вбив Він також його.</p>
<p class="bodytextUK" id="11">11 І сказав Юда до Тамари, невістки своєї: Сиди вдовою в домі батька свого, аж поки не виросте Шела, син мій. Бо він був подумав: Аби не вмер також він, як брати його. І пішла Тамара, та й осілася в домі батька свого.</p>
<p class="bodytextUK" id="12">12 І минуло багато днів, і вмерла Шуїна дочка, Юдина жінка. А коли Юда був утішений, то пішов до Тімни, до стрижіїв отари своєї, він і Хіра, товариш його адулламітянин.</p>
<p class="bodytextUK" id="13">13 А Тамарі розповіли, кажучи: Ось тесть твій іде до Тімни стригти отару свою.</p>
<p class="bodytextUK" id="14">14 І зняла вона з себе одежу вдівства свого, і покрилася покривалом, і закрилася. І сіла вона при брамі Енаїм, що по дорозі до Тімни. Бо знала вона, що виріс Шела, а вона не віддана йому за жінку.</p>
<p class="bodytextUK" id="15">15 І побачив її Юда, і прийняв її за блудницю, бо закрила вона обличчя своє.</p>
<p class="bodytextUK" id="16">16 І він збочив до неї на дорогу й сказав: А ну но я ввійду до тебе! Бо він не знав, що вона невістка його. А вона відказала: Що даси мені, коли прийдеш до мене?</p>
<p class="bodytextUK" id="17">17 А він відказав: Я пошлю козлятко з отари. І сказала вона: Якщо даси заставу, аж поки пришлеш.</p>
<p class="bodytextUK" id="18">18 А він відказав: Яка та застава, що дам я тобі? Та сказала: Печатка твоя, і шнурок твій, і палиця твоя, що в руці твоїй. І він дав їй, і зійшовся з нею, а вона завагітніла від нього.</p>
<p class="bodytextUK" id="19">19 І встала вона та й пішла, і зняла покривало своє з себе, і зодягнула одежу вдівства свого.</p>
<p class="bodytextUK" id="20">20 А Юда послав козлятко через приятеля свого адулламітянина, щоб узяти заставу з руки тієї жінки. Та він не знайшов її.</p>
<p class="bodytextUK" id="21">21 І запитав він людей її місця, говорячи: Де та блудниця, що була в Енаїм при дорозі? Вони відказали: Не була тут блудниця.</p>
<p class="bodytextUK" id="22">22 І вернувся він до Юди й сказав: Не знайшов я її, а також люди місця того говорили: Не була тут блудниця.</p>
<p class="bodytextUK" id="23">23 І сказав Юда: Нехай візьме собі ту заставу, щоб ми не стали на ганьбу. Ось я послав був те козлятко, та її не знайшов ти.</p>
<p class="bodytextUK" id="24">24 І сталося так десь по трьох місяцях, і розповіджено Юді, говорячи: Упала в блуд Тамара, твоя невістка, і ось завагітніла вона через блуд. А Юда сказав: Виведіть її, і нехай буде спалена.</p>
<p class="bodytextUK" id="25">25 Коли її вивели, то послала вона до тестя свого, говорячи: Я завагітніла від чоловіка, що це належить йому. І сказала: Пізнай но, чия то печатка, і шнури, і ця палиця?</p>
<p class="bodytextUK" id="26">26 І пізнав Юда й сказав: Вона стала справедливіша від мене, бо я не дав її Шелі, синові своєму. І вже більше не знав він її.</p>
<p class="bodytextUK" id="27">27 І сталося в часі, як родила вона, а ось близнята в утробі її.</p>
<p class="bodytextUK" id="28">28 І сталося, як родила вона, показалася рука одного; і взяла баба-сповитуха, і пов'язала на руку йому нитку червону, говорячи: Цей вийшов найперше.</p>
<p class="bodytextUK" id="29">29 І сталося, що він втягнув свою руку, а ось вийшов його брат. І сказала вона: Нащо ти роздер для себе перепону? І назвала ім'я йому Перец.</p>
<p class="bodytextUK" id="30">30 А потім вийшов брат його, що на руці його була нитка червона. І вона назвала ім'я йому: Зерах.</p>

</body>
</html>